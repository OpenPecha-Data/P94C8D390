/ /dus 'khor bla ma brgyud pa'i rnam thar bzhugs so/ // /shrI kA la tsakra na maH bla ma dpal ldan dus 'khor la/ /sgo gsum gus pas phyag btsal te/ /dus 'khor bla ma brgyud
pa yi/ /rnam par thar pa brjod par bya/ /de la rnam pa drug yin te/ /ston pas dus 'khor gsungs pa'i tshul/ /sdus pa po yis bsdus pa'i tshul// de yi bstan pa gnas pa'i tshul/
/chos rgyal rim par brgyud pa'i tshul/ /'phags pa'i yul du dar ba'i tshul/ kha ba can du 'phel ba'i tshul/ /lam gyi rnam gzhag bshad tshul rnams/ / so sor nges par bya
ba'o/ /dang po ni/ zhing gi gnas tshul sngon du 'gro ste/ 'dzam gling chung ngu 'di'i lho nas byang du 'phags pa'i yul dang / bod dang / li dang / rgya nag dang / shaM
bha la dang / gangs ldan rnams rim pa bzhin du gnas so/ /de la shaM bha la'i yul de yang rgyar dpag tshad sum stong yod pa gangs ri'i mu khyud kyis bskor zhing / chus bcad
pa'i sa padma 'dab brgyad kyi rnam par gnas pa/ de'i dbus na dpag tshad stong phrag gcig pa'i lte ba zlum zhing mtho ba ke la shar grags pa/ de'i dbus na kA la pa zhes
bya ba'i pho brang zheng dpag tshad bcu gnyis pa grong khyer bye bas nye bar bskor ba/ pho brang de'i lho phyogs na ma la ya'i skyed mos tshal/ tshal de'i shar na nye ba'i
yid kyi mtsho/ nub na padma dkar po'i mtsho/ de gsum ga dpag tshad bcu

gnyis kyi tshad mnyam pa'o/ /phyi rol gyi 'dab ma re re la grong 'bum phrag re res brgyan pa'i yul 'khor brgya phrag re re yod cing / yul chen po re re la dbang bsgyur pa'i
rgyal po dgu bcu rtsa drug gis chos kyi 'khor los bsgyur pa'i rgyal po'i bka' nyan zhing 'dud par byed do/ /de ltar na 'dab ma rnams la grong bye ba phrag dgu bcu rtsa drug
yod do/ /de rnams kyi mgon du gyur pa sprul pa'i chos kyi rgyal po nyi ma'i 'od dang zla bzang la sogs rim par byon no/ /yang 'phags yul gyi lho phyogs su sngon drang
srong gis 'bras so ba'i char bab pas 'bras spungs su grags pa ni/ mtsho'i dbus su bri dha nya ka Ta ka ste 'bras spungs kyi mchod rten phyed mtsho nang du nub pa/ nang du
dbus su dpag tshad drug dang rgyang grags gcig yod pa/ bum pa'i phyi rol gyi shar du khyab 'jug /lhor smin drug gi bu/ nub tu tshangs pa/ byang du dbang phyug gis gtsugs
pa'i ka ba bdun bdun yod pas rgyu skar gyi dkyil 'khor/ mtsho de'i phyi rol tu ra ba rim pa gsum/ sgo gsum rim pa gsum/ de nas ston pas dus 'khor gsungs tshul la phun sum
tshogs pa lnga ste/ dus tshogs pa ni/ ston pa shAkya sengge 'dzam bu gling du sangs rgya ba'i tshul bstan nas zla ba bcu gnyis song ba nag pa'i nya la'o/ /gnas phun sum
tshogs pa dpal ldan 'bras spungs kyi mchod rten gyi nang du bde ba chen po'i gnas rdo rje dbyings kyi dkyil 'khor chen por rdo rje sengge'i khri la'o/ /ston pa phun sum
tshogs pa ni/ shAkya thub pa dus kyi 'khor lo'i ting nge 'dzin la snyoms par bzhugs te 'og tu chos dbyings gsung dbang gi dkyil 'khor/ steng du dpal ldan rgyu skar gyi dkyil
'khor spros/ dkyil 'khor bkod pa'i 'khor sangs rgyas dang byang chub sems dpa'/ khro bo dang mkha' 'gro ma rnams kyis bskor ba'o/ /'khor phun sum tshogs pa ni/ shaM
bha la'i rgyal po bgegs mthar byed kyi sprul pa nyi ma'i 'od dang / btsun mo rnam par rgyal ma'i sras phyag na rdo rje'i sprul pa zla

ba bzang po sprul pa'i rgyal po dgu bcu rtsa drug gis bskor ba/ lha dang lha ma yin dang / mkha' 'gro dang mkha' 'gro ma la sogs pa'i 'khor dpag tu med pa dang bcas pa rdzu
'phrul gyis 'ongs te bcom ldan 'das la bskor ba dang / maNDal sngon du 'gro bas zhabs kyi padma la rin po che'i me tog gis mchod cing yang dang yang du phyag 'tshal ba'o/
/chos phun sum tshogs pa ni/ 'jig rten dang 'jig rten las 'das pa'i dngos grub sgrub pa'i don du/ dus kyi 'khor lo'i dbang rgyud man ngag sogs chos kyi 'khor lo rgya chen
po bskor ro/ /gnyis pa ni/ rgyal po zla ba bzang pos shrI pa lar byon/ mchog gi dang po'i sangs rgyas rtsa ba'i rgyud stong phrag bcu gnyis pa bsdus shing glegs bam du
bris/ de'i 'grel pa gnas pa'i skal ba dang ldan pa rnams la dbang bskur te rgyud dang man ngag legs par bstan pas de dag gis kyang nyan cing klags te rang gi sems la bzung
nas gzhan dag la yang rgya cher rab tu bstan/ rgyud bstan pa'i lo gnyis pa la ka la pa'i lho phyogs ma la ya'i pa'i nang du rin po che sna lnga'i rang bzhin gyi dpal dus
kyi 'khor lo'i sku gsung thugs sras sa'i snying po'i sprul pa lha dbang sengge'i khri la chos ston par bkos te/ longs spyod rdzogs pa'i sku de nyid du gshegs so/ /gsum
pa ni/ sa dum bu bcu gnyis su bstan pa lo nyi khri chig stong drug brgya gnas shing / de la rdzogs ldan/ gsum ldan/ gnyis ldan rnams lnga stong bzhi brgya re re gsungs/
gling bcu gnyis re rer stong brgyad brgya re gnas par gsungs so/ /bzhi pa ni/ lha dbang

gis kyang lo brgya'i bar du rtsa rgyud 'grel pa dang bcas pa'i chos bstan/ de nas de'i sras gshin rje mthar byed kyi sprul pa gzi brjid can/ de'i sras sgrib pa rnam sel gyi
sprul pa zla bas byin dang / de sras rmugs byed kyi sprul pa lha'i dbang phyug /de'i sras rta mgrin gyi sprul pa sna tshogs gzugs/ de'i sras mkha' snying gi sprul pa lha'i
dbang ldan rnams kyang sengge'i khri la rtsa rgyud rtsa 'grel bstan no/ /de nas mkha' snying gi sras 'jam dpal gyi sprul pa grags pas sengge'i khri la lo brgyar rtsa rgyud
rtsa 'grel bstan nas/ de bzhin gshegs pas lung bstan pa'i stobs kyis kA la pa'i grong na gnas pa'i tshangs pa'i drang srong bye ba phrag phyed dang bzhi la sogs pa rnams
sad par mdzad nas nag pa'i nya la ma la ya'i tshal gyi dkyil 'khor chen por bcug nas 'jig rten dang 'jig rten las 'das pa'i dbang bskur rtsa ba'i rgyud stong phrag bcu
gnyis pa/ phreng ba 'dzin pa'i sdeb sbyor gyis stong sum cu pa yang dag par bsdus shing de yang 'jig rten khams le la brgya re dgu/ nang le la brgya don gsum/ dbang le
la nyi brgya dang gsum/ sgrub le la nyi brgya dang so bzhi/ ye le la nyi brgya dang nga gcig ste rtsa rgyud las phyung ba'i blo ka stong sum cu dang / khams ler rab mchog
pa gzhi zhes blo ka gcig gang zhig mi yi sogs slob dpon mnyes pa dang / ji ltar bsdus pa dang dge ba bsngo ba dang / grags pa bdag la utpa la'i dpe ston par mdzad pa rnams
legs par bstan/ rigs bzhi mtha' dag rdo rje'i rigs gcig tu mdzad pas rigs ldan zhes mtshan gsol/ de man chad rnams la'ang rigs ldan du grags/ nyi ma'i shing rta sogs
drang srong rnams zla ba phyi ma sa ga'i nya'i tho rangs la phyag rgya chen po'i dngos sgrub brnyes so/ /rang gi sras spyan ras gzigs kyi sprul pa padma dkar po la 'grel
bshad rtsom par bskos shing longs spyod rdzogs pa'i sku de nyid du thim mo/ /padma dkar pos 'grel bshad stong phrag bcu gnyis pa dri ma med

pa'i 'od dang don dam bsnyen pa mdzad/ lo brgyar chos bstan/ de bzhin du de'i sras gshin rje mthar byed kyi sprul pa bzang po/ de'i sras sa snying gi sprul pa rnam rgyal/ de'i
sras rmugs byed kyi sprul pa gshes gnyen bzang po/ de'i sras sgrib sel sprul pa phyag dmar/ de'i sras khengs byed kyi sprul pa khyab 'jug sbas pa/ de'i sras nam snying
gi sprul pa nyi ma grags/ de'i sras bgegs dgra'i sprul pa shin tu bzang / de'i sras phyag rdor gyi sprul pa rgya mtsho rnam rgyal/ de'i sras gshin rje mthar byed kyi sprul
pa rgyal dka'/ de'i sras sa snying gi sprul pa nyi ma dang / de'i sras rmugs byed kyi sprul pa sna tshogs gzugs/ de'i sras sgrib sel gyi sprul pa zla ba'i 'od dang /
de'i sras khengs byed kyi sprul pa mtha' yas dang / de'i sras nam snying gi sprul pa sa skyong dang / de'i sras bgegs dgra'i sprul pa dpal skyong dang / de'i sras phyag rdor
gi sprul pa sengge dang / de'i sras gshin rje gshed kyi sprul pa rnam par gnon pa dang / de'i sras sa snying gi sprul pa stobs po che dang / de'i sras smugs byed kyi
sprul pa ma 'gags pa dang / de'i sras sgrib sel gyi sprul pa mi'i sengge dang / de'i sras mkha' snying gi sprul pa dbang phyug chen po dang / de'i sras phyag rdor gyi sprul
pa mtha' yas rnam rgyal dang / de'i sras 'jam dpal gyi sprul pa rigs ldan drag po 'khor can byung ngo / /de dag las gzi brjid can dang / ma ga dha'i grong khyer skya bo'i
bur stobs kyi 'khor los sgyur pa chos rgyal mya ngan med byung pa dus mnyam/ sna tshogs gzugs dang / slob dpon klu sgrub byon pa dus mnyam/ de'i sku tshe'i ring la rigs
ldan rnam rgyal yan chad rdzogs/ rnam rgyal rgyal sar bskos pa dang / 'phags pa thogs med byon pa dus mnyam mo/ /rigs ldan drag po'i sras la gnyis/ 'jam dpal gyi sprul
pa lha'i dbang po dang / 'jig rten dbang phyug gi sprul pa tshangs pa'o/ /de gnyis kyi rgyab dang mdun gyi dum bur chos ston zhing / der rjes 'od srung la sogs pa'i mi bdag

brgyad kyis dum bu re rer chos ston pa nyid do/ /lnga pa ni/ rwa pa rnams rgya gar shar phyogs ortsi sar rnal 'byor pa gcig la sras gcig 'khrungs/ de rab tu byung tsi lu pa
zhes bya/ sde snod mtha' dag la sbyangs shing rig pa'i gnas lnga la mkhas pas tsi lu paNDi tar grags/ sngags kyi sde snod thams cad gsan/ ratna gi ri bi ha ra dang / bi
kA ma la shI la dang / nA lendra rnams su sde snod kyi spo ti mtha' dag gzigs shing khyad par tu ru kha'i gnod pa mi 'byung ba rin chen ri bor sngags kyi spo ti gzigs pas
tshe gcig gis sangs rgyas 'grub pa la sngags kyi theg pa dgos shing / khyad par du byang chub sems dpa'i 'grel pas gsal bar byas pa dgos la/ de shaM bha la na yod par mkhyen
nas/ yi dam gyi lhas lung bstan pa la brten nas/ rgya mtshor nor bu len pa'i tshogs pa dang 'grogs te/ rgya mtsho la brgal ba na tshong pa rnams dang zla ba drug gis
'dzoms dus byas te so sor zhugs so/ /de nas slob dpon gyis rim gyis byon pas ri gcig gi steng du 'dzegs pa dang mi zhig dang phrad pas de na re/ khyod gar 'gro zer ba la/
shaM bha lar byang chub sems dpa'i skor tshol du 'gro byas pas/ der shin tu 'gro dka' ste shes pa byung na 'dir yang mnyan pas chog mod gsung ba dang / 'jam dpal gyi sprul
par shes te/ phyag byas maNDal phul gsol ba btab pas/ dbang rgyud 'grel man ngag mtha' dag gnang zhing rjes su bzung nas me tog gcig spyi bor bzhag ste/ byang chub sems
dpa'i skor ma lus pa khod du chud par gyur cig ces byin gyis brlabs nas/ chu snod gcig nas gcig tu byo ba ltar byang chub sems dpa'i skor ma lus pa khong du chud par gyur
to/ /tshur byon pa dang tshong pa rnams dang 'dzoms te/ slar rgya gar shar phyogs su byon no/ /de nas slob dpon des ka ti ka'i rgyal po'i sar bzhugs pas/ slob ma gsum
byung / de rnams kyis rgyud

'grel rnams glegs bam du 'bri bar zhus nas bris so/ /slob ma gcig tha mal gcig byung gcig rgyal ba'i 'byung gnas sbas pa zhes pa grub pa brnyes pa gcig byung / gcig shar phyogs
bha ga lar 'khrungs pa'i pi to A tsarya'am/ paNDi ta A tsarya zhes pa mkhas pa zhig byung ste/ des byang chub sems dpa'i skor ma lus pa thugs su chud cing / thugs nyams
su bzhes te/ de nas yul der rgyal po gzhan gyi dmag byung ste/ rgyud 'grel gyi dpe thams cad dngos du sbas te bros/ dmag gyes nas bltas pas bde dgyes gnyis kyi 'grel
pa'i smad mi 'dug nas/ 'bri bar zhus pas/ mkha' 'gro mas sbas pas brir mi rung gsung nas ma gnang / tsi lu pa slar rgya gar shar phyogs su gshegs so/ /de nas paNDita A tsarya
des/ ba rendar sku 'khrungs pa'i slob dpon dus zhabs pa chen po la gsungs shing / des kyang sngar bzhin du mkhyen cing thugs nyams su bzhes so/ /de nas rgya gar shar
phyogs me tog khyim zhes bya bar bzhugs pas slob ma'i mchog bzhi byung ste dus zhabs pa chung ngu dang / 'dul ba gnas blo gros dang / sengge rgyal mtshan dang / mtha' yas
rnams so/ /de la dus zhabs pa chung ba ni manydzaha de shar phyogs su sku 'khrungs/ mtshan so dhi pa zhes kyang zer/ nA lendra pa zhes kyang zer ro/ /dus zhabs pa chung
ba de ma ga dhar dar nas/ thams cad du dar bar gyur snyam du dgongs nas/ ma ga dha'i rgyal po shing stan can gyis byed cing / sen dha bas o tanta pu ri'i gtsug lag khang
'dzin pa'i dus su/ nA lendrar byon nas/ gtsug lag khang gi sgo gong du rnam bcu dbang ldan gyi sngags bris/ de'i 'og tu gang zhig dang po'i sangs rgyas mi shes pa de rnams
kyis mtshan yang dag par brjod pa mi shes zhes pa nas/ rdo rje 'dzin pa'i lam dang bral ba ste 'khor ba pa'o/ /zhes pa'i bar bris pas/ paNDi ta lnga brgya tsam bzhugs
pa rnams ma rangs par brtsad pas/ chos kyi rang bzhin zab cing rgya che bas thams cad

brtul nas slob mar gyur te/ khyad par du/ manydzakirti dang / a bhi yukta dang / paNDita bo pa dang / dha byang chub sems dpa' dang / a bha ya dang / puNDa chen po dang / kha
che ganydzi ra dang / shAddha gulta dang / gu na rakShi ta dang / zla mgon dang / tsa mi la sogs pa'i mkhas pa mang du byung zhing rgyal rigs rje rigs tshong pa la sogs
pa rnams kyang dad nas dpe 'bri zhing bag chags 'jog pa mang du byung ste shin tu dad par gyur to/ /de nas bal po ye rang du sku 'khrungs pa'i paNDi ta sa manta bi bha
dra mkhas pa lnga la gsan cing / khyad par manydza kirti'i rjes su 'brang ngo / /'bro pa ni shaM bha la na rgyal po dpal skyong chos byed pa'i dus su gshin rje gshed kyi
rnal 'byor pa yab yum gnyis kyis/ gshin rje gshed kyi rgyud nas 'byung ba bzhin du rigs kyi sras bskrun pa'i cho ga byas pas khye'u gcig 'khrungs te cher skyes pa dang lho
phyogs na/ byang chub sems dpa' dngos su chos ston pa su yod par grags par nyan du byon pa la khye'u'i lhag pa'i bsam pa rnam par dag pa dang / chos la 'dun pa dang / shi
bha lar 'ongs nas tshe'i bar chad du 'gro bar mkhyen nas/ dpal skyong byon na der khyed kyis 'gro bar mi nus chu med pa'i mya ngam gyi thang la zla ba bzhi 'gro dgos pas
srog gi bar chad du 'gro/ nga yis 'ongs la bshad gsungs nas zla ba bzhi gsungs/ bum pa gang byo'i tshul du mkhyen/ nang byang chub sems dpa'i skor gsum la sogs pa rgyud
sde mang po thugs la bzung nas byon pas/ 'jam dpal gyi sprul pa yin par grags shing / de'i mtshan yang dus 'khor zhabs zhes zer ro/ /de'i dus na rgya gar na dge slong blo
shin tu rtul ba zhig gi bltas bstan pa'i rmi lam la brten nas/ byi ru la lha mo ku ru ku lli'i sku byas te/ bud med ro'i khar bcug nas rgyab du dkyil dkrungs bcas te zhag
bdun bsgrubs pas/ kha gyen du blta ste ci 'dod

zer ba la/ mthong tshad zin par 'dod byas kyang 'ong ba yin pa la/ blo tshul bas zhum pas bris tshad zin par 'dod byas pas de ltar byung pas/ paNDi ta ngag gi dbang phyug grags
pa zhes bya ba/ kha sar pa Ni'i gtsug lag khang du byung / des slob dpon dus 'khor zhabs la rgyud du shes dris/ slob dpon gyis lan gsungs pas/ rgyud kyi mtshan tsam
yang 'dzin par ma nus/ de la slob ma mang po byung pa las phal cher rnal 'byor par gyur nas bshad pa'i srol 'dzin pa sras nA lendra pa dus 'khor zhabs chung bar grags/ snga
ma lta bu'i yon tan dang ldan pa yin skad/ de'i dus kha cher bram ze gcig gi bu zla mgon bya ba blo shin tu rno ba zhig byung pas/ yab mu stegs byed kyi chos rnams lo
bcu gnyis la shes/ yum sangs rgyas yin pas nga'i chos slob dgos zer nas/ kha che bram ze zhabs zhes bya ba'i paNDi ta la nyan du bcug pas nang pa'i chos mang po gsan/ de
nas dbang mdor bstan gyi dpe gzigs pas shin tu mos te/ ma ga dhar byon pa dang / dus 'khor ba yab sras mjal byon no/ /byang chub sems dpa'i chos skor rnams zhus so/ /mkhas
pa kha che rin chen rdo rje dang rtsod pas zla mgon la thob rin chen rdo rje na re/ nga la slob ma mi dad par 'ongs gzhan du byon gsungs/ de nas chos 'di bod du spel dgongs
nas bod du byon no/ /de nas gsum pa la 'bro ba'i lugs dang re pa'i lugs so/ /dang po ni/ de nas kha che zla mgon bod du byon/ kha rag gnyos la babs/ 'grel pa dri ma
med pa'i 'od bsgyur/ gser srang brgya rdzong bar chad/ paNDita ma mgu bar 'grel pa phyed las ma bsgyur/ 'gyur byed 'phro bsnams nas 'phan yul grabs su byon/ zhang pho chung
bas bla mar bzung / 'bros lotsA ba byas nas yongs su rdzogs par bsgyur/ gnyos kyis zhang ston la/ khyod kyis nga'i bla ma phrogs pa yin pas/ sba gseb tu yungs dkar tsang
nge ba zhig bya yi zer ba la/ khro bo brgya

yis bsdigs kyang mi 'jigs/ lha mo brgya yis 'dzum bstan kyang mi chags pa yin zer nas/ zhabs tog mdzad/ gnyos ston ye shes mchog gis gser srang bco brgyad phul/ gra pa mngon
shes kyis lo gsum chos ston drangs/ nam mjal dus phyag rten ma chad par byas/ jo btsun tshul khrims rin chen gyis gser srang drug phul/ g.yo ru ba mgar yon tan mang yul
ston pa sri thar/ smon 'gro'i 'jam sgom la sogs pas zhabs tog che bar byas kyang so sor spong rtsom ma gtogs pa gzhan la ma gnang / 'phan yul grabs su sku 'khrungs pa sgom
pa dkon mchog srung gis 'byor pa thams cad bsdus pas gser srang drug byung ste phul/ dar yug gcig ske la btags te lus phul nas zhabs tog mdzad pa la dbang gzhung gdams
ngag rdzogs par gnang / de'i tshe bsgoms pas mchog mi 'gyur gyi le'u zhus pas/ 'di shin tu zab pas gzhan gyis blor mi shong gsungs nas ma gnang / nan gyis zhus pas/ 'o na
'di la lo tstshab mi dgos gsungs nas rang 'gyur mdzad pas 'gyur shin tu bzang ba gcig byung ste dgyes bzhin du legs par gnang / sgro ston la yang sor bsam gyis khrid gnang
/ slob ma'i tshogs chen po la gsang 'dus sgron gsal dang dbu ma rtsa sher gsungs/ lar 'bul nod ltos che bar byung yang / sbyor drug la bka' dam pas kun la ma gnang ste/
chos tshong pa las nor tshong pa dga' gsungs shing / sbas pa'i rnal 'byor gyi tshul gyis tshong 'dra mdzad cing kong po'i bar zhabs kyis bcags/ skar chung sogs su bzhugs/
sgro ston la chos gnang ste sgro 'dogs bcad/ yu mos kyang chos 'brel thob/ bod du sbyor drug gi gdams ngag rdzogs par gnang ba gnyis kho na ste/ de yang gcig ni bla ma
grab sgom yin la/ gcig ni mang yul gyi btsun pa gcig gis zhabs tog yun ring du byas pa la man ngag rdzogs par gnang / des kyang gzhan la ma bstan par rtse gcig tu bsgoms
pas yan lag

drug mthar phyin te lus ma spangs par 'od gsal gyi gong bu gcig tu gyur nas ye shes kyi sku grub bo/ /don dam bsnyen pa'i 'gyur mdzad pa'ang shin tu bzang la/ mnga' ris su
phyis byon dus 'grel la yang rang 'gyur mdzad pas 'bro 'gyur las ches bzang zhes grags so// slar kha cher byon te gnyis su med pa'i ye shes kyi sku brnyes so/ /paN chen de'i
gangs can gyi sras gcig bu lha rje sgom pa dkon mchog srung ni/ 'phan yum grab du sku 'khrungs/ rten dge bsnyen sman dpyad la byang pas 'gro don che/ mngon pa/ sa sde/
gsang 'dus 'phags skor/ gshed bskor/ bde dgyes sogs gsang sngags phal mo che mkhyen/ bsnyen sgrub phul du phyin pas grab sgom du grags shing thun mong gi dngos grub la
mnga' brnyes pa des/ paN chen zla mgon bod du byon thengs bar pa'i res la 'jal bas shin tu dad de/ mkhyen pa che zhing ci gsung bka' bzhin bsgrubs pas dgyes te/ dbang rgyud
'grel mang dag ma lus pa dang / gzhan phan gyi bka' gtad rjes gnang dang bcas pa stsal/ paN chen rgya gar la byon pa'i phyags phyi thogs na'ang ma khrid par 'phan yul
grab nyid du rtse gcig tu bsgom du bcug pas/ thugs dam gyi lha mang po'i zhal gzigs te/ ye shes kyi nang mthar phyin/ mngon shes lnga grub/ rlung gtsug tor du 'ching nus/
rgyud 'grel 'bro 'gyur gyi steng nas bshad pas 'bro yang bka' drin che zhes brgyud pa la 'dzud par mdzad la/ 'bro lugs zhes grags so// bla ma des gzhan la gzhung bshad cher
ma mdzad/ chos rnams sgro ston la gnang nas/ ngo mtshar ba'i ltas du ma dang bcas te mya ngan las 'das so/ /phyi rten ring bsrel mang po 'byung ba zhig 'phan yul rag
ma'i nang na deng sang yang yod ces grag go /de nyid kyi thugs sras sgro ston ni/ 'khrungs pa 'phan yul sgra ris/ gdung sgro mtshan gnam la brtsegs rten dge bsnyen na bza'
dkar po can/ dgung lo nyi shu rtsa drug pa la

g.yu rnying la gang rgyags su bsnams nas leng shAkya brtson 'grus/ 'brog mi shAkya ye shes/ 'gos khug pa lhas btsas te lo tstshab gsum gyis slob ma dge bshes lo ro ba zhes
pa'i drung du yol dbus sder byon te/ dgung lo brgyad cu rtsa brgyad kyi bar du phar tshad mngon sum/ bya spyod rnal gsum/ bde dgyes gsang gsum/ sgyu thod gdan gsum sogs la
slob gnyer mdzad do/ /lo ro ba'i zhal nas mchims zhes bya ba'i sngags pa chen po gcig yod pa la/ 'di na ning rtsa na rdo rje 'dzin pa dang 'dra/ nga ba glang dang 'dra/
da nga yang lotstshab gsum la thugs pas rdo rje 'dzin pa dang / dus 'khor shes pa gcig byung na da dung nga ba glang dang 'dra bar 'dug gsungs pas/ bla ma gnam brtsegs dus
'khor shes pa gcig byung na snyam du sems shing / dge bshes de la thig le skor gsum gsan pa'i skabs su rgya gar nas paNDi ta so ma nA tha zhes pa dus 'khor mkhyen pa gcig
byon pa 'dug ces gsan nas/ bla ma la zhus pas/ khyod mjal 'dod che bar 'dug pas chos grol ma thag sngon la song / nga phyi la yong gis gsungs pas byon te paN chen la
gser srang bcu gnyis phul te 'jal/ slad mar zhing sing ma can btsongs te rta nag bzang po gcig phul/ kong po tshun phyag phyir 'brengs zhabs tog yun ring du byas pas dbang
dang sor bsam gnang ste nyams rtogs khyad par can 'khrungs/ chos gzhan ma thob pa dang / paN chen dang bla ma sgom pa gnyis 'gol dus zhus btugs mdzad cing gzhan byung pa
dang 'phro gcod pa gzigs nas/ gdams ngag thams cad bla ma sgom pa la gnang yod dgongs te sgom pa gser phul nas zhus pas/ bka' rgya yod gsungs nas ma gnang / de nas paN
chen rgya gar du gshegs pa'i shul du/ 'phan yul yur ma'i mda'i nor bzangs su lo gsum/ yer par lo gsum/ bla ma sgom pa go teg mdzad nas/ sems 'grel skor gsum man ngag phran
dang bcas pa yongs su rdzogs

pa dang / gsang 'dus 'phags skor sogs bum pa gang byo'i tshul du zhus/ de rjes bla ma mya ngan las 'das pa'i sku mdangs mdzad/ rnal 'byor nyid du thugs dam las mi g.yel bar
bzhugs pa na/ phyis paN chen bod du phebs dus slob ma rnams kyis lha rje sgom pas gdams ngag thams cad sgro la byin nas khong rang gshegs so zhes zhus pas/ sgro ston gyis
paN chen 'jal du 'ongs pa'i dus su/ dam chos gang 'dod sbyin no gsungs pa la/ gzhon dus su ni gnang du ma bzhed/ da rgas pas mi zhu byas pas/ khyod dkon mchog srung gi
chos kyis ngoms 'dug ste/ de nga las ma byung na su las byung gsung nas phyag byugs/ bla ma chen po'i bka' drin lags zhus pas/ gang gang byin gsung / 'di dang 'di rnams gnang
lags zhus pas/ de las nga la yang med thams cad rdzogs par byin 'dug ste gzhan la ster ri mna' skyol gsungs nas mgul la phreng ba bcug /der bla mas ni rdzogs par ma
gnang bla ma sgom pa la zhus pa lags mod/ zhus pas phreng ba phud de ngan pa 'di gsungs nas dbu la bye ma sbyar gang brgyab/ re shig na da 'o na khyod kyis gzhan la ston
la mgo lus tshang bar byin cig ces rjes su gnang ba yang thob/ sgro ston gyi rang gi yo byad yod do cog phul bas paN chen mnyes te/ dbang rnams rdzogs par bskur/ rgyud 'grel
gyi bka' gnad rnams dri gtugs mdzad cing gsan/ de ltar paN chen dang bla ma sgom pa las sems 'grel skor gsum/ gzhung gdams ngag cha lag dang bcas pa ma lus par gsan nas/
chos phran bag re gsung zhing slob ma thams cad la sor bsam gnang nas sgom pa kho na la btsud de/ gzhung bshad mi mdzad pa las/ dgung lo bdun cu rtsa gnyis bzhes pa na
grub chen yu mo la chos bskor rdzogs par gnang ste/ dgung lo brgyad cu la chos kyi dbyings su snyoms par bzhugs so/ /de'i phyi rten sgro rigs gnas sgang na bzhugs pa zhig
pa'i sa 'bur tsam las

ring bsrel du ma rnyed cing tsha tsha'i nang bzhugs gzungs kyi sham bur bla ma gnam brtsegs kyi thugs dgongs rdzogs par gyur cig ces pa yod pa/ phyis kun spangs chos grags
dpal bzang pos 'jal bas ring bsrel brgya phrag mang po brnyes/ khang bu brtsegs pa'i mchod rten bsos te bzhugs so/ /bla ma'i thugs kyi sras gcig bu grub chen yu mo ni/ gangs
te se'i rtsar yab rngam khro bo zhes pa la/ sras shAkya rgyal mtshan/ rdor byang / tshul she /grub chen te bzhi 'khrungs so/ / 'di nyid rim gyis la stod lhor byon nas/
dgung lo bcu pa la lto ba cher gyi gnas su mkhan po stag lo tsA ba gzhon brtson las rab tu byung ste/ mtshan 'dogs pa'i tshe gdung rus rngam du 'dug dad pa shin tu che
ba zhig 'dug pas/ rngam btsun dad pa rgyal po zhes par 'dogs so zhes mtshan de ltar btags/ mkhan po la chos gsan zhing lo gnyis bzhugs/ de nas don mo rir se ston sgra gcan
'dzin dang / dge gnas su ba reg thos pa dga'i drung du mngon pa dang phar phyin gsan/ mi rnams dbu sa yu mo'i mgo 'dra zhes gleng bar rang nyid kyis yu mo zhes mtshan bla
dwags su btags so/ /rma dge mthong dang / snyegs la dbu tshad dang / sog 'dul ba 'dzin pa la 'dul ba dang spyod phyogs/ mdo rtsa la zhal ston mdzad/ kye rdor sogs sngags
skor yang gsan/ der grogs gcig gis dgun ci byed 'dri ba la/ mtshams byas sngags dpe 'dra 'bri gsungs pas/ 'o na byon lag tshang na rdo rje snying 'grel 'dug zer bas de
'bri'am zer ma thag /sngon gyi bag chags sad nas dad pas spu zing du gyur te/ dpe de g.yar nas 'bri zhing gzigs pas shin tu dad de sus shes dris pas/ so ma nA thas shes
zer ba la/ de sngon gyi mi zhig yin snyam nas/ dbus su khams pa lde'u pa la spyod phyogs gsan cing bzhugs pa'i dus su/ dpal chen zla mgon skar chung na bzhugs zer ba gsan

te/ rdo rje snying 'grel shes sam byas pas/ de los mkhyen der ma zad/ spyir gsang sngags tsam la mkhas khyad par du dpal dus kyi 'khor lo'i 'grel pa chen mo yang mkhyen zer/
zhus na gnang ngam dris pas/ spyir bka' dog ste da lta bal yul du gshegs pa'i zhabs tog pa med pas 'gro nus na gnang 'ong zer/ sum pa rdo rje gzhon nus zhus sna byas nas
paN chen dang / bla ma gnam brtsegs gnyis/ kye rdor rtsa sngags dang / de bzhin gshegs pa'i yi ge brgya pa la zhu tig mdzad pa'i skabs su mjal te chos 'brel zhus pas/ sngags
gnyis po la bshad pa mdzad nas gsungs/ chang dkar yol gang gnang / paN chen gyis gser thig po dang / gla rtsi'i rkyal pa mang po bstan nas/ 'di rnams khyod kyis bal
yul du khur nus shing mgo thon na/ sang res nga bod du 'ong dus chos sbyin no gsungs pas/ sgom pa tshul grags la dpe cha bcol ba len du byon pas/ khyod gar 'gro zer ba la
sngar gyi lo rgyus bsnyad pas/ paNDita la chos mi khugs/ sngar yang mang pos ma khugs pa yin/ de bas paNDi ta'i chos ma lus pa mkhyen pa nged kyi bla ma nor bzangs na bzhugs
byas pas/ blo 'gyur te ston pa rgyal ba 'od/ sgom pa dbang bsod/ sgom pa tshul khrims grags rnams kyis zhus sna byas/ sgro ston la zhu rten du gser zho 'ga' zhig dang
/ dung chos legs pa gcig /ka pA la gcig phul bas/ khyod kyis 'di tsho la nye bzang / sog 'dul ba 'dzin pa de btsun pa zas za mi shes gos gyon mi shes pa thams cad la zhal
'chos pha ltar byed pa yin zer/ de'i thugs zin khyod yin par 'dug pas/ yon tan gcig yod pa yin te 'ong gsungs nas chos gnang bar zhal gyis bzhes/ bla ma dgung lo bdun
cu rtsa gnyis pa la zhal mjal te/ lo bzhi bar med du bsten nas 'grel pa skor gsum gyi gzhung man ngag dang bcas pa dang / mtshan brjod man ngag gi bshad pa dang / gsang
'dus sgron gsal la sogs gsan pa'i

dus su/ bla ma bag tsam bsnyung ba na/ gtsang ston 'di la chos ma rdzogs kyi bar du ma gsad ces mkha' 'gro ma la gsol ba btab nas gdams pa thams cad rdzogs par gnang ngo /
/ mthar yang dbang bzhi pa gnang / bdag po che'i dbang bskur mdzad nas 'dis rgyud kyi bka' gnang khrol ba yin/ skal ldan ma gtogs pa la ma bshad gsung ste/ rdo rje lag tu
gtad/ rgyud 'di khrid dang bdag po'i dbang ma thob pa la mi 'chad pa yin/ dpe tsam gyis mi 'khrol bas/ lan gsum yan chad thos nas tshig zin don go bas bla ma la tshur bzlas
shing gtan la dbab dgos pa yin gsung / dgung lo lnga bcu pa la 'u yug tu byon nas nub ma'i mda' rgyal khab zhes par gzhi phab ste/ phur dben gnas kyang mdzad gag tshang
gi phu'i brag tu'ang thugs dam yun ring du mdzad pas grub pa thob ste/ dbang rgyud bshad man ngag mang du gsungs/ gsal sgron bzhi dang gces bsdus la sogs pa'i gdams pa'i
bstan bcos kyang mang du mdzad nas/ dgung lo brgyad cu'i bar du bzhugs te/ bstan pa la bya ba rgya cher mdzad pa yin no/ /slob ma yang sras mchog dharme shwa ra/ wa brag
dkar ba/ gnyal pa gro/ gnyos kyi khung ba/ grub thob dharma bo dhi/ mkhas pa tre bo mgon po/ se chos kyi mnga' bdag la sogs pa mang du byon no/ /yu mo'i sku sras dhame
shwa ra ni/ yab dgung lo lnga bcu rtsa lnga'i tshe 'u yug rgyal khab tu 'khrungs/ skyes stobs kyi thugs rab shin tu che zhing / mtshan chos kyi dbang du btags/ chos 'di
la sngon gyi bag chags sad de/ yab la legs par gsan nas/ dgung lo bcu gnyis pa la dbang mdor bstan gsungs/ bcu drug pa la mi chen mang po la sems 'grel gsum ga gsungs/ bcu
bdun pa nas lo re la rgyud 'grel dus chos su gnang / nyer lnga tshun la yab kyi yon tan bum pa gang byo'i tshul du mkhyen/ spyir yab kyi zhal slob dge bshes

che dgu mtha' dag la gtugs nas/ spyod phyogs dbu tshad/ lam rim rgyud sde mang po dgung lo sun cu'i bar du gsan cing sbyangs/ dpyal kun dga' rdo rje/ sa chen/ rgya gling ba
la sogs mkhas pa mang po rtsod pas zil gyis mnan te mkhas pa'i grags pas sa steng thams cad khyab/ gtsang g.yas ru shangs rtse gdong gi shar phyogs smon mkhar gyi grong
chung dgon par phal cher bzhugs nas spyod phyogs dang / tshad ma dang / 'phags skor sogs kyang gsung zhing gtso bor chos 'di'i sgo nas bstan pa'i sgron me 'bar bar mdzad
do/ /'di'i slob ma mkha'agasar ba nam mkha' 'od ni/ 'gos dbang gtsan la rigs tshogs gsan pas/ sde snod mtha' dag la mkhas pa/ sras mchog dharme shwa ra las sems 'grel skor
gsum gzhung gdams ngag ma lus pa gsan te/ rgyud 'grel chen mo'i bshad pa byang ba/ yan lag drug gi nyams rtogs khyad par can 'khrungs pa zhig go /gnyis pa sras grub thob
sen mo che ba ni/ ljags mi bde yang chung ngu nas klog ma bslabs par mkhyen/ yab la dbang rgyud bshad gdams ngag dang bcas pa thob cing / sprul sku jo 'bum las kyang 'grel
chung padma can dang / sgrub thabs man ngag phran bu mang po thob/ slar yang mkhas pa nam mkha' 'od las rgyud 'grel gyi zab bshad dang / yu mo'i bstan bcos 'ga' zhig
dang / yab kyis mdzad pa'i ro bcud stong thun la sogs pa dang / 'bro lugs kyi gsung sgros 'od zer phreng ba dang / rje btsun khyung gis mdzad pa'i dri med rgyan rnams gsan
cing / de dag kyang lan re la thugs su chud cing / mi brjed pa'i gzungs thob/ rab tu byung pa'i mtshan nam mkha' rgyal mtshan zhes btags/ bla ma gye re ba dang / rtse gdong
pa sogs la chos drug phyag chen bde mchog sogs gsan/ rdo rje'i rnal 'byor la thugs dam snying por mdzad pas gang snang stong gzugs kho nar shar la mngon par mkhyen pa
thogs

med du mnga'/ gzhan gyi sems shes pa'i mngon shes 'dzem med du gsungs pas 'ga' zhig mos kyang phal cher skrag cing bag tsha bar gyur pas/ bla ma rtse gdong pas bka' rgya btab
nas phyis snod ldan re re tsam las gnang du mi bzhed/ gtsang gi 'o lung se mo cher bzhugs pas grub thob se mo che bar grags/ lcam jo 'bum mkha' spyod la gshegs pa'i dus
mchod kyi skabs su/ zla ba phyed kyi bar du mi g.yo bar ting nge 'dzin gyi sgo mang po la gsar la/ /'od gsal chen por mnyam bzhag dus/ /sngon gyi skye ba dran zhing gsal/
/ dper na gnyid sad rmi lam bzhin/ /sngon 'das dus na 'jig rten khams/ /'od zer kun nas 'phro zhes par/ /bskal pa chen po bzang ldan la/ /bcom ldan bde gshegs rdzogs sangs
rgyas/ /dri med sgron ma zhes pa byon/ /rgyal sras zla ba dri med dang / /nyi ma'i snying po zhes pa byung / /bdag gi 'dzam gling sa yi bdag /'khor los bsgyur ba stobs
po che/ / gtsug gi nor bu zhes byar skyes/ /lha mdzes 'od mdzes nyi mdzes gsum/ /btsun mo'i mchog yin gzhan nyi brgya/ /dpal 'bar zla 'od snying rje sogs/ /sras ni gzhon
nu sum brgya yod/ /blo gros snying po la sogs pa'i/ /blon po dam pa nyi khri yod/ /rgyal phran 'bangs bcas brgya khri yod/ /pho brang 'tshob bzang po zhes/ /mchu zheng
dpag tshad bzhi bcu pa/ /de na rgyal srid 'dod yon la/ /kun nas spyod cing gnas pa na/ /sems dpa' gnyis po der byon nas/ /sangs rgyas 'khor bcas mchod pa dang / /chos ni
nyan par bskul gyur kyang / / bdag ni rgyal po'i dregs pa yis/ /sems dpa' gnyis kyi bka' bcag cing / /brnyas te dus su ma nyan to/ /phyi zhig rgyal po 'gyod gyur nas/ /sems
dpa' gnyis la mdongs gsol te/ /sangs rgyas 'khor bcas rtag mchod cing / /dam pa'i chos kyang nyan zhing

bsgoms/ /de nas bdag ni tshe 'phos te/ /byang chub sems dpa'i ngag bcag cing / /brnyas pa'i sdig pas lhung gyur te/ /phug ron skye ba brgya blangs shing / /de nas bya rgod
lus nyi shu/ / byi'u sum cu skya ka bcu/ /ne tso bzhi bcu khrung khrung gi /skye ba lnga bcu lha yul du/ /shang shang te'u'i lus bcu gsum/ /de nas pu shud lus drug cu/ /chu
bya lnga bcu rma bya bcu/ /sbrang bu nyi shu sbyar bcu gsum/ /de nas mir skyes dman long la/ /tshe lo drug cur sdug bsngal myong / / de nas rigs ngan skyugs shing dbul/
/nad kyis lo ni lnga bcur gtses/ /slar yang grog ma'i skye ba gsum/ /ra lnga khyi gsum rta lnga dang / /mtha' mar lug ni dkar por skyes/ /rje bos 'ur rdo 'phangs pas shi
/ro de rnal 'byor pa bzhis khyer/ /brag phug dben par tshogs 'khor byas/ /de yis mir skyes bdag rang yin/ /ngan 'gro zad mod sdig lhag gis/ /mig mi gsal zhing lce mi bde/
/rna ba 'on pa 'di lags so/ /rdzogs sangs rgyas la bsnyen bkur zhing / /theg pa chen po'i chos thos pas/ /da lta dam pa'i rigs su skyes/ /bla ma grub thob mchog dang mjal/
/zab lam rnal 'byor yan lag drug /nyams su len 'di byung pa yin/ khyad par ma gcig 'das mchod dus/ /phyag rgya chen po'i rang nyams la/ /ye shes mkha' 'gro rnam lnga
byon/ /de rjes bde mchog dkyil 'khor mthong / /mi bskyod snang ba mtha' yas dang / /'jam dpal sgrol ma spyan ras gzigs/ /phyag na rdo rje stobs po che/ / mi g.yo ba dang
byams pa mgon/ /de rnams kyi ni sku mthong gsal/ /de rjes dang po'i sangs rgyas kyi/ /brgyud pa'i bla ma rnams byon te/ /phyag na yid bzhin nor bu bsnams/ /zhal nas gdams
pa'i bdud rtsi stsal/ khyod ni 'di'i 'og rol tu/ /rab tu dga' ba'i sa grub nas/ / gtsang ma'i gnas su nyer 'gro zhing / /sems can ther 'bum mang po yi/ /don yang 'grub
par gyur ces gsungs/ /zhes sogs mang du gsungs shing / da ni kho bo skye ba bcu drug na

sangs rgyas nas sems can rnams sgrol bar byed de/ skye ba dang po mi gdung ba'i lha/ gnyis pa 'khor lo sgyur ba'i rgyal po gdugs kyi nor bu/ gsum pa dbang bskur chen po/ bzhi
pa rgyal po don yod nor bu/ lnga pa rgyal po 'khor lo nor bu/ drug pa rgyal po rdo rje 'chang / bdun pa rma bya'i rgyal po gser du gnang ba/ brgyad pa nam mkha' lding
gi rgyal po/ dgu pa rgyal po lag na padma/ bcu pa rgyal po dge ba bkod pa/ bcu gcig pa rgyal po lag na rin po tshe'i phyag rgya/ bcu gnyis pa rgyal po pho brang ral gri can/
bcu gsum pa rgyal po grags pa mtha' yas/ bcu bzhi pa lha'i bu dbang bskur rgyal po/ bco lnga pa 'khor los bsgyur ba'i rgyal po padma can/ bcu drug pa rgyal po padma'i
nor bu rnams su skyes nas sa bcu bgrod pas smon lam rdzogs shing sems can rnams smin par byas te sangs rgyas kyi zhing yongs su sbyang ba/ mthar thug nas 'jig rten gyi khams
padma can zhes bya ba bai DUrya las grub pa'i sa gzhi lag /mthil ltar mnyam pa ngam grog dang lung med pa/ gser gyi bye ma brdal ba der skyes pa'i sems can thams cad
kyang dug gsum med cing longs spyod lhun gyis grub pa/ bud med dang nyan rang med pa theg pa dman pa'i sgra yang mi skrag pa/ der skyes pa'i byang chub sems dpa' thams cad
kyang skye ba gcig gis thogs pa sha stag go /der bdag de bzhin gshegs pa dgra bcom pa yang dag par rdzogs pa'i sangs rgyas padma'i nor bu zhes bya bar 'tshang rgya ste/
'khor byang chub sems dpa' 'ba' zhig la theg pa chen po'i chos ston to/ / ston pa de'i phyag zhabs kyi sor mo re re las padma re re 'byung la/ de re re las kyang padma
bye ba phrag ther 'bum 'byung zhing / de'i re re'i nang nas sangs rgyas sprul pa'i sku bye ba phrag ther 'bum byung nas/ sems can dpag tu med pa la theg pa chen po'i chos
ston te grol bar mdzad do/ /zhes rang gzhan gyi skye ba 'das ma 'ongs mang po lung bstan/ pho ba lung phug tu

bsnyung ba mi mnga' bar dbyu gu zla ba'i tshes brgyad la sku gdung ring bsrel gyi phung po can bzhag ste chos kyi skur thim mo/ /bla ma 'di la slob ma mang yang mchog tu gyur
pa ni/ khro phu lo tstshab/ dge bshes rma bya ba/ chos rje 'jam gsar ba/ bo dong rin rtse/ lho pa chos ldan no/ /chos rje 'jam gsar ba ni yul nyang ro'i skyur por/ yab
slob dpon dpal chen zhes pa la sras gnyis 'khrungs pa'i chung shos yin/ mtshan jo sras blo bde zhes pa mig 'phul dang lugs kyi bstan bcos mtha' dag la mkhas shing / skyes
stobs phul du byung pas byis pa'i dus nas/ gtsang nag pa'i 'grel pa la thun nyan byas te phar phyin la slob gnyer byas/ yab dang mched 'das pa la brten nas 'khor ba la
yid byung ste/ chu mig lung du sangs rgyas lam pa'i drung du rab tu byung / mtshan shes rab 'od zer du btags/ chos dus su slob dpon bse dmar ba la phar phyin gsan cing /
chos bar la mkhan po la bslab bya dang / bde mchog /phag mo/ phyag chen gsan/ dka' thub la rgyun du gnas pas lus sbyangs/ skabs rer shig nad drag po byung pa la bzlog bsgom
mdzad cing / sku lus sbyin par btang bas zug rngu la brten nas thugs dam 'khrungs/ de nas yang mdze nad drag pos mnyel ba na/ slob dpon la phyag rdor mdo lugs zhus te/
mtshams dam par bcad nas tho rangs yud tsam re ma gtogs mnal ye ma log par bzlas pa mdzad pas bskyed rim brtan par byung ste/ mthong ba tsam gyis gdon bgegs thams cad dngangs
nas 'gro snyam pa byung / lo gcig dang zla ba drug na yi dam gyi zhal gzigs te/ bsnyung rtsa ba nas grol zhing gzhan la 'dre gdon gnod pa na thugs gtad pa tsam gyis
'phral du 'gro ba byung / de nas phar phyin gyi tshig don gsung sgros thams cad ma bsnyel bar ston pas slob dpon bas kyang mkhas zhes grags/ zhang 'bri mtshams pa la mngon
pa byung bar bslabs/ de nas gsang

phur byon te/ gnyal zhig la dbu tshad phar phyin rnams gsan/ chos bar la paNDita dha na shI la la bde mchog dang / gshed dmar gyi dbang dang sngags chos mang du gsan/ paNDitas
kyang rje 'di nyid la phar phyin gsan/ de nas sa skya pa rnams dang bgro gleng mdzad pas thams cad las rgyal yang thugs ma tshim ste/ lan cig gnyal zhig la rnam nges
kyi chos thon pa'i rjes su khyed de ltar bzhed pa lags sam zhus pas/ thugs rgyal bzhengs te 'di ma skyongs na gnyal zhig min gsungs nas dam bca' khas blangs/ de rjes 'di
ma khegs na gtsang ston min zhus te/ phyogs chos dpe la 'gro mi 'gro la nyi ma gsum du mun sros sros kyi bar du 'gro gleng mdzad pas rje 'di rgyal/ gnyal zhig gis de'i nub
mo ja bzang po nyi shu'i mang bsgol byas/ dar yug gcig btang ste/ 'di la nga 'jam dpal dang mnyam pa yin snyam pa yod de/ nga bas kyang khyed shes rab che bar 'dug pas
'jam dpal rang du gda' ba'o/ / gsungs pas 'jam dpal gsar mar mtshan grags te/ snyan pa'i ba dan gyis sa kun tu khyab/ gnyal zhig bu dgu'i ya gyal du grags/ der tshad ma rdo
rje phreng ba mdzad nas gtsang du byon pa dang / slob dpon bse dmar ba 'dug pas thugs skyo te/ yul zhing rnams phag tu btsongs nas slob dpon gyi dgongs rdzogs la btang
/ sa lam gyi rnam gzhag me tog phreng ba mdzad/ thar pa gling du byon nas dpyal chos bzang las lo tsA bslabs/ de nas 'dol chung dang / rkyang 'dur du bzhugs nas grwa pa
phyed dang nyi brgya la phar tshad kyi TIka mdzad nas gsungs/ khro phu lo tsA ba dang / dpyal kun dga' snying po dang / snar thang pa gro chen po dang / zhang chos blo dang
bya ma khung ma rnams la'ang dbang rgyud gdams ngag mang po dang / sa sde sogs gsan/ kha che paNDi ta shAkya shrI la dbang dang gdams pa mang po gsan zhing / lo tstsha
mdzad de/ o rgyan sgrol ma'i sgrub thabs sogs bsgyur/ ko brag pa la lam 'bras gsan

pas thugs snang 'gyur te/ sku mtshams dam po la bzhugs dus rdo rje lus kyi rtsa gnas mngon sum du gzigs/ 'jam dpal ngag gi dbang phyug mjal ba la/ bdag gi bla ma dang gdams
ngag sgom pa gang lags zhus pas/ se mo pa la dus 'khor dang sbyor drug zhus na lam myur du bgrod par 'gyur zhes lung bstan thob ste se mo che ba de g.yas ru grong chung
na sprul sku jo 'bum mkha' spyod du chos 'khor mdzad pa'i skabs su der 'byon par brtsams pa na/ gcod sbyin chen po bdun gyis gtsos pa'i snang srid kyi lha 'dre mang pos me
'od dang / 'jigs pa'i gzugs ston pa dang / sgra drag po sgrog pa dang / rdo char 'bebs pa sogs cho 'phrul mang po bstan pas/ dngos grub ster ba'i yi dam lha/ /gnod par
sems pa'i 'dre gdon gnyis/ /mi bdag la ro snyom khyad par med/ /lha 'dre gang dga' ma dgar zhog / gnyen po thos bsam sgom gsum dang / /spang bya nyon mongs rnam rtog rnams/
/mi bdag la ro snyom khyad par med/ /nyams bzang ngan gang dga' ma dga' zhog /'khor brgya dang stong gis bskor ba dang / /rang gcig bur gang bder nyal ba gnyis/ /mi bdag
la ro snyom khyad par med/ /'khor mang nyung gang dga' ma dga' zhog /tshe ring nad med phun tshogs dang / / dus da lta nyid du 'chi ba gnyis/ /mi bdag la ro snyom khyad
par med/ /tshe ring thung gang dga' ma dga' zhog /ces sogs chos brgyad mgo snyoms pa'i mgur gsungs pas zhi/ gtsang gzhung la yar byon tsa na/ nam mkha' thams cad sangs
rgyas byang sems kyis gang ba'i snang ba byung / se mo che pa dang mjal ma thag bla ma de nyid phyag na rdo rjer dngos su gzigs te snang ba 'gyur ba'i mos gus tshud/ 'bul
nod rgya chen po mdzad de/ sbyor drug zhus pas sngon 'gro'i khrid tshar ba dang mchog dbang gong ma bskur nas sor bsam gnang ste bsgoms pas/ sngar gyi chos kyi go ba tsho
skrun gog bzhin du bud/ zhag gcig na bsam

gtan gyi drod dang rtags rnams byung ste yid ches gsum thob nas/ slar yang rkyang 'dur du 'byon dbyar chos grol nas/ bo dong rin rtse sogs slob ma bcu dang lhan cig tu dus
'khor gsan du byon te/ zhag bcu bzhi la dbang rdzogs par thob nas/ zla ba bzhi'i bar du rgyud 'grel man ngag dang bcas pa ma lus par mnos/ de nas rkyang 'dur du thub pa'i
dbang po 'khor dang bcas pa zhal gzigs pa la/ yan lag bdun pa zhig phul/ sangs rgya ba'i rgyu lam 'bras bu thams cad bla ma sangs rgyas kyi drung du sgro 'dogs bcad zin
pas chos ni ma nus gsungs/ rdo rje theg pa mchog gi lam zhugs kyang / /las dang ye shes phyag rgyu rtsa rlung dang / /phra mo theg le la sogs sgom pa yang / /thun mong dngos
grub 'grub kyi mchog min gsung / /paN chen rnams dang grub chen grangs med dang / /bod yul gsang sngags spyod pa 'bum gyis kyang / /sangs rgyas rnams kyi rdo rje'i nye
lam mchog /rgyud kun las sbas ltas pas rnyed ma yin/ /bla med rgyud bstan rdo rje rtsa bstan gyi/ /rgyal po'i pho brang mtha' drug tshul bzhi'i sgo/ /legs gdams rdo rje
tshig gi sgo lcags bcug /gsang 'dzin chen po rnams kyis lde mig sbas/ /rigs gsum mgon dang de rnams rjes 'brangs pa'i/ /'grel pa rdo rje'i sgo 'byed lde mig gis/ /dus 'khor
rin chen bang mdzod sgo legs phye/ /rgyud kun dgongs pa sbyor drug nyid yin par/ /skal ldan bla ma rnams kyis rtogs par 'gyur/ / dngos grub kun 'byung rin chen sna tshogs
dang / /sbyor drug yid bzhin nor bu dngos su gnang / /rtsod ldan shin tu myur bar sangs rgya ba'i/ /zab lam 'di ni bla ma'i gdams ngag dang / /rgyal sras 'phags pa rnams
kyi rgyud 'grel las/ /bsod nams shes rab stobs kyis kho bos rnyed/ /yid bzhin nor bu gos hrul gyis gtams nas/ /gter du sbas te 'dzam gling 'di nyid na/ /nga nyid nor
che smras kyang su yid ches/ /gang zhig la yang phan

'dogs nus par 'gyur/ /de bas bdag rang 'tshe med 'tsho sla ba'i/ /gnas der sgrub pa'i rgyal mtshan rtser btags nas/ /rtse gcig mi rtog sems kyis gsol btab nas/ /rang gzhan
dgos 'dod 'byung bar the tshom med/ /de phyir kho bo dben par sdod la dga'/ /'chi med bdud rtsi rnyed nas zas ngan spong / /nor bu rin chen rnyed nas gser yang 'dor/ / mchog
thob dman pa 'dor ba ji ltar 'khrul/ /sngon chad gdams ngag brgya phrag du ma bslabs/ /'on kyang da dung gzhan dag tshol bar 'dod/ /da ni sangs rgyas thams cad byon lags
kyang / /myur du 'tshang rgya'i lam gzhan zhu bsam med/ /zhes sogs gsungs shing / nyams dang rtogs pa'i bdag nyid du gyur to/ / /de'i slob ma kun mkhyen chos sku 'od
zer ni/ yul nyang stod kyi gnas utpa la kha phye ba lta bu'i gser sdings su/ gdung sum pa/ yab grub thob kyi rgyal po gser sdings pa gzhon nu 'od dang / yum mgar btsun ma
shes rab rgyan gyi sras su sku'i skye ba bzung / g.ya' ma ra'i gtsug lag khang gi 'dab du yum gyi ming po mgar grags pa dbang phyug la/ sbrum ma skyong du bcug nas/ shing
pho khyi lo'i ston 'bring nyi ma sgra gcan gyis bzung pa dang dus mtshungs par sku bltams/ yum gyis mtshan bdag med rdo rje btags/ yum gyi lad mo byas pas yi ge 'bri klog
dang / chos spyod kyi kha 'don rnams tshegs med par mkhyen/ de nas gser sdings su bla ma dge 'dun la bsnyen bkur te/ bzod pa gsol nas gser sdings chen po'i drung du zhang
po dang lhan cig chos nyan pa na/ shin tu gzhon pas rtse thabs 'ba' zhig gis dus 'da' ba gzigs te/ bdag med rdo rje khyod kyi rtsed mgo dang / nga'i chos mgo 'dzugs pa
dus mnyam du byed pas nga dang chos la ma gus pa zhig gam/ zhes bka' bkyon pas chos rna bas nyan cing rtse thabs rkang lag gis byed pa la 'gal ba ci mchi/ chos

gsungs pa rnams 'di dang 'di'o zhes skyar bas/ kun gyis 'di ni sprul pa zhig go zhes ya mtshan du sgrog cing sngon gyi gnas rjes su dran pa'i tshul brjod pas paN chen shAkya
shrI'i sprul par kun gyis shes so/ /bla ma yang dgyes te yab tu zhal gyis bzhes nas/ de phyin gyi bstan bcos rnams kyi sbyar byang du rnal 'byor dbang phyug chen po zhes
mdzad do/ /bcu gsum pa la gnas rnying pa chos kyi rin chen gyis mkhan po/ glang pa phang thang pa shAkya dar gyis slob dpon mdzad nas rab tu byung / mtshan yang chos kyi
'od zer du btags/ yab gser sdings pa chen po'i drung du smon 'jug gi sdom pa dang / thog mar dpal 'khor lo sdom pa'i dkyil 'khor du dbang bskur ba thob/ gdams pa mang po
zhig gsan pa'i skabs su/ rdo rje 'chang chen byin rlabs kyis/ /byang chub sems la brtan pa thob/ /snang sems srid pa hrul por song / /'gyu ba sems kyi de nyid mthong /
/thams cad rtsol med lhun grub rdzogs// zhes zhus pas/ 'o de tsug 'ong ba yin/ ngas ji ltar ngo sprad pa bzhin du khyod la spar btab pa bzhin rtsol med du 'byung ba 'di rang
brod gsungs nas/ 'dus pa dang / dgyes rdor gyi dbang / rim lnga/ chos drug /lam 'bras sogs gnang ba na/ gnas pa rtsa yi de nyid shes/ g.yo ba rlung la rang dbang thob/
/bkod pa byang chub sems kyis brgyan/ /lus ngag sems ni bde gsal stong / /rgyu lam 'bras bu'i bzhugs tshul shes/ /zhes zhus pas/ 'o cag pha bu la de tsam re te re sar/
ngas snying po'i lde mig gtad zin gyis gzhon dus bshes gnyen phyogs med grangs med bsten la/ theg pa mtha' dag gi lung nod cig /sde snod rgyud sde thams cad kyi sgo phye
la/ 'dod dgu 'byung ba'i nor bu rnams gdul bya'i sems can ris med pa la rang rang gi skal ba dang 'tshams par brims shig /snying po bsdus pa'i lde mig gis/ /sgo lcags btsan
yang phyed de mchi/ /thog mar nges shes skyes na yang / /da dung rgyu

mtshan phyi nas sems/ /de ltar bsams na thub bstan dang / /sems can kun la phan pa byas/ /nga yi 'bad pa don dang bcas/ /de ring kho bo'i bsam pa rdzogs/ /zhes gsungs/ dgung
lo bco lnga pa nas lo bcu'i bar du gsan sbyong mdzad pas bum pa gang byo'i tshul du mkhyen/ de nas yab kyi zhal nas/ chos rje 'jam gsar ba dang skye ba snga ma nas las
'brel yod pas de'i drung du songs shig ces brdzangs te/ 'jam gsar ba grub khang na bzhugs pa'i drug du byon nas/ gshed dmar gyi dbang gsan pa'i tshe bla ma gshin rje gshed
du gzigs/ gzhan nang dbang byin rlabs/ phar tshad sogs gzhung gdams ngag mang du gsan/ chos rje'i zhal nas/ gzhan blo bum nang nam mkha' tsam/ /'di blo phyi rol nam mkha'
'dra/ /de phyir 'di blo mtshungs med de/ /ma byung 'byung ba shin tu dkon/ /zhes tshogs su bsngags par mdzad do/ /grub thob se mo che ba la dus 'khor gsan du byon pas/
chos 'di la ngas dam du byas pa yin cing / gdams ngag dang rgyud rdzogs par zhu ba la bla ma lo mang du bsten dgos pa yin/ nga las 'jam gsar ba rgyud mtho bar 'dug /khong
'jam dpal dngos su mthong bas ngas thams cad dus gcig la byin nas/ chos 'di'i bdag po khong la gtad pa yin pas/ khyod rang yang chos 'di 'dod na khong la zhus/ khyed gnyis
skye ba mang po'i dpon slob yin gsung nas/ chos 'brel dang byin rlabs gnang de nas grub khang du 'jam gsar ba la dus 'khor gyi dbang gsan pa'i dus kyi tshe/ bla ma rdo
rje shugs dngos su gzigs/ 'di ltar gda' zhus pas/ rdo rje shugs dngos yin snyam pa'i dpa' yod pa yin/ 'o skol dpon slob la bgegs kyis mi tshugs gsungs/ ye shes phab dus
saM skra ta'i skad mang du byung pas kha che paN chen gsang 'dus la mkhas pa'i bag chags sad par 'dug gsung / dkyil 'khor du zhugs pa'i tshe ye shes kyi dkyil 'khor mngon
sum du gzigs/

dbang bzhi pa'i skabs su nga bzhin du lus gnad 'chos la mi rtog pa'i ngang la zhogs gsungs pa tsam gyis 'gyu ba phra rags chad de bde stong chen po'i ting nge 'dzin mngon du
gyur/ phyis sgom khang du bsgoms pas nyams rtogs 'ur langs te/ chos rje'i gsung gis gsal ba rab kyi mthar phyin gda'/ gzhan ma'i sgom chen gyi sgom sran la 'o skol gyi
gdams ngag 'di yod na lung pa grub thob kyis bgang du yong nge gsungs/ chos rje de thub pa dang 'jam dpal sogs su gzigs pas/ ngas lha gang bsgoms pa ltar khyed kyis mthong
bar 'dug pa/ gzhan la ma gleng gsungs/ phyis rgya nag nas phebs nas kyang / rgyud 'grel man ngag dang bcas pa mang du gsan/ dang po mjal ba nas sangs rgyas kyi 'du shes
las tha mal du nam du yang ma mthong gsung / mtshan gsan pa tsam la'ang spyan chab 'byin/ grang po lung du 'jam rgyal ba la bsnyung gnas kyi lung zhus pas spyan ras gzigs
kyi phyag gis dbu la nyul ba'i snang ba byung / khro phur bzang rings la mngon pa dang / stag thog tu sa skya paNDi ta la sgra tshad snyan ngag sdeb sbyor bde dgyes sogs
chos mang po dang / paN chen bi bhu ta tsan la phreng ba skor gsum/ bde mchog /sbyor drug /kha che sangga shrI la phreng ba'i dbang dang ka tsan gyi sgra mdo/ dpyal chos
bzang la dpyal pa'i chos skor/ dpyal padmo can la sbyor drug rnams gsan/ nyer lnga pa la sngar gyi mkhan slob dge 'dun dang bcas pa las bsnyen par rdzogs/ sre'u chung pa
lce mdo sde sengge la yo ga sogs chos skor mang po gsan/ so brgyad pa la mang mkhar dril chen du sa skya paNDi ta la bgyes rdor gyi dbang / sems bskyed/ rigs gter gsan/
khong hor yul du thegs pa'i skyel gdung gzhu kun dga' ra ba'i bar du mdzad/ lha sar jo bo'i drung du mchod pa'i sprin stibs te gsol ba btab pas jo bo'i sku las 'od zer 'phro
ba byung / bdag gis tshogs bskyangs chos bshad dang / /dben par tshogs spangs sgom

pa gnyis/ /tshe 'dir dge stobs gang che lags/ /sgom pa'i gnas mchog gang zhig legs// zhes zhus pas/ jo bo nyid ston pa dngos su gsal ba'i gsung snyan pos/ khyod kyis dang por
brtsams pa nas/ /brtson pas bsgrubs pas lus 'di yis/ /sangs rgyas mchog thob 'gyur ba la/ /brtson pa dor ba ma legs so/ /'on kyang nga'i theg chen chos/ /ston par 'dod
na 'di rnams bsgrubs/ /lhag pa'i lha ni grub pa'i phyir/ /sbyin sreg lan brgya rtsa brgyad kyis/ /sku gzugs 'jam dpal rtsa rgyud bzhin/ /skye bo mang po'i tshogs par bzhengs/
/gsang sngags gzhung gdams ma lus pa/ bshes gnyen bzang la lung thob byos// rga nad dbul bas sdug bsngal ba'i/ /mi rnams kyi ni mgon skyabs gyis/ /de ltar khyod kyis
bsgrubs gyur na/ /yon tan gegs kyi las sgrib sel/ /rten 'brel 'grig nas tshe 'di la/ /yon tan rgya chen skye 'gyur te/ /'jig rten gsum gyi mgon po dang / /'gro ba'i yid
bzhin nor bur 'gyur/ /brag gnas rdo rje'i rtse 'dras brgyan/ /mtho ba'i dgon par skye bo rnams/ /byang chub sems mchog la bkod na/ /sdig spyod rgyal pos gnod mi 'gyur/ /blo
ldan gong nas gong du 'gro/ /zhes lung bstan thob/ der chos rgyal sogs bka' brgyud kyi bla ma rnams kyang byon nas/ thugs dam dbu thog tu bzhag nas/ dus kyi 'khor lo'i
chos kyis 'gro ba la phan thogs par lung bstan/ de nas gser sdings su zhi ba'i sbyin bsreg brgya rtsa mdzad/ so dgu pa la hor dmag bod du lhags dus sems can mang po'i srog
skyabs/ bzang sman grub gling gi dgon pa btab/ 'gro mgon 'phags pa dang mchims chen po nas rdza chung ma la chu rdo'i dka' thub zhus pa yan la bla ma grangs med pa bsten/
bod du 'gyur ro 'tshal gyi chos ji snyed pa gsan zhing / lan re gzigs pa tsam gyis mkhyen pas kun mkhyen du grags la/ nyin mtshan gyi snang ba mtha' dag 'od gsal kho

nar 'char bas/ 'gro mgon 'phags pas chos sku 'od zer du mtshan gsol/ 'dol chung chos 'khor chen mo'i dus sde snod 'dzin pa rgya mtsho'i dbus su smra ba'i sengger gyur cing
snyan pa'i grags pas sa thams cad khyab/ rnam rgyal 'khor chen bde dgyes 'dus pa dus 'khor sogs thugs dam kyi lha dpag tu med pa'i zhal gzigs/ phar phyin spyod 'jug gsungs
tshe/ gang 'dir/ ston pa chos kyi char 'bebs kyi/ gang dag nyan par 'dod pa 'dir shog cig / ces gsungs pa na/ sku'i sgo thams cad nas 'od zer sna tshogs 'gyed cing bsdud/
gzhan gyis bltas na gti mug gi bag zhad che ba gcig 'dug na'ang / kho bo la dge sbyor gyi grogs su 'gyur ba zhig 'da' gsungs nas mnal bar mdzad/ kho bo rmi lam rang rgyud
pa/ /rmi ba yong ye ma dran zhing / /bshad nyan sgom la sgrib pa lngas/ /sgrib pa nam yang 'byung ma lags// zhes gsungs mnyam rjes kyi dbye ba med par mnyam gzhag 'ba'
zhig gis dus 'da'/ myang chu la ma bying bar zhabs chu la reg tsam mdzad de byon/ gser sdings su gtsug lag khang rtsig pa'i tshe sa skam po las chu rdol/ bsams na shes
pa tsam las 'das pa'i mngon par mkhyen pa thogs med du mnga'/ rang nyid kyis gsan pa'i chos rnams slob ma'i tshogs la so sor gtad/ slob dpon 'od zer mgon gdan sar bskos te
dben gnas bya btang du thegs nas/ don dgu pa chu pho 'brug lo hor zla gsum pa'i nyer dgu la nam mkhar zla ba lta bu la tshom bu so gnyis 'od lngas bskor ba thal byung du
gyen la 'gro ba dang / lha'i spos dang rol mo'i sgra dang bcas te sku'i bkod pa bsdus so/ / /bdag nyid chen po de'i sras zhang kun spangs chen po ni/ yul g.yas ru byang
gi ngab phyir spang sgang du/ yab 'bro rje dbang phyug /yum gnyag mo lcam me'i sras su chu mo yos la sku 'khrungs/ dgung lo lnga pa la mnyag tshar sa skya paNDi tar sems
bskyed gsung ba la ma'i spang

nas gsan/ bdun pa la 'khyog dpon rdzong pa'i drung du dge bsnyen mnos/ dgu pa la 'khyog zhang gis mkhan po rdzong pas slob dpon mdzad nas rab tu byung / mtshan thugs rje brtson
'grus su btags/ nyi shu pa la g.yas ru phyi 'bum dgon gsar du lha btsun bsod nams snying pos mkhas po/ mdog lhod pa shAkya byang chub kyis las slob/ bsod blo bas gsang
ston mdzad nas dad pa'i dge slong lnga bcu'i dbus su bsnyen par rdzogs/ kun mkhyen chos sku 'od zer/ 'gro mgon 'phags pa/ sangs rgyas 'bum/ shangs pa dkon brtsegs/ lha
btsun dgon gsar ba/ rdo rje 'chang 'jam dbyangs pa/ rig pa'i sengge/ mdog lhod pa/ mkhan chen mchims/ mkhas pa snyan ston la sogs pa bla ma dam pa rnams bsten/ mdo mangs/
byams pa dang 'brel ba'i chos sde nyi shu/ mngon pa gong 'og /tshad ma sde bdun/ rigs gter/ ka lA pa/ smra sgo mtshon cha/ 'dul ba mdo rtsa/ lung sde bzhi/ 'bum/ nyi khri/
brgyad stong pa/ sdud pa/ de dag gi rgya 'grel/ spyod 'jug /bslab btus rnams gsan zhing mkhas par sbyangs/ khro phu ba la bde chen ral gcig sogs khro phu ba'i chos rnams
gsan/ ma 'ongs pa na jo nang du yun ring du bzhugs na bstan pa la phan zhes lung bstan/ 'gro mgon phyag na gshegs pa'i chos 'khor gyi tshe lung rigs smra ba'i mchog tu
grags/ de'i dus na rtog ge la chu mig pa sengge dpal mkhas par grags pas/ khong gis dpal chos kyi grags pa la lan med kyi thal 'gyur bcu gsum yod ces gsan pas/ khong snar
thang na bzhugs pa'i drung du byon nas/ khong gi grub mtha' la zhag mang po'i bar du rtsod nas/ dpal chos kyi grags pa'i lan du ngas kyang khyed la lan med kyi thal 'gyur
'di rnams song ba yin no/ /zhes grangs 'dzin cing / phyag la ri mo mdzad/ 'jam sgeg la sogs pa'i mkhas pa chen po rnams lung rigs kyis brtul/ chu mig gi chos 'khor snga
ma la

phar 'dri ba dang / phyi ma la lan 'debs pa la mgran zla dang bral bar gyur to/ /don mo ri dang 'dar chos sding du phar mngon dbu tshad kyi 'chad nyan dang / 'khyog po che'i
gdan sa lo mang du mdzad/ de'i tshe rkyang 'dur du chos bar la byon nas kun mkhyen chos sku 'od zer ba la/ sbyor drug rigs mi 'dra ba mang po gsan dus/ rnam pa thams cad
pa'i sku rags pa bsam gyis mi khyab pa dang / phra ba sen mo'i steng na bzhugs pa 'dzam bu'i gling du mi shong snyam pa dang / nang gi dbang po drug ting nge 'dzin gyi
yul drug 'byams nas 'gro ba byung / de nas dus 'khor rgyud 'grel/ gsang 'dus 'phags skor/ bde mchog rtsa sdom/ kye rdor sa lugs/ rngog lugs/ gdan bzhi/ mA yA/ yo ga /bya
spyod kyi dbang rjes gnang rgyud 'grel gzhung bshad man ngag dang / lam 'bras/ rim lnga/ nA ro/ ni gu/ grub snying sogs chos bum pa gang byor gsan/ gsang mtshan mi bskyod
rdo rjer btags/ de nas rkyang 'dur du 'jam gsar ba'i gdan sar bzhugs nas chos rje'i dung btang ste 'chad rtsod rtsom gsum gyis bstan pa rgyas par mdzad/ dol po ba ye shes
mgon po la srog rtsol gsan te/ rkyang 'dur du 'dag sbyar mdzad nas sbyor drug bsgoms pas nyams 'ur langs shing mngon shes lnga grub/ gegs kyi rnam pa mang du byung ste/
bde ba can du gdan 'dren pa yin zer nas bsu ba'i bkod pa bsam gyis mi khyab pa byung / de'i dus su bud med gcig gis ldi mig gcig khyer byung nas/ sgo zhig la sgo lcags rgyab
'dug pa de la bskal song / de sgo phye zhig ces pa'i brdar dgos nas sgo phye ste/ de nas lus sbyong gi man ngag byung pa bzhin mdzad pas/ rlung lnga stobs su 'gyur te/
res phyag ya re la mi bdun bdun gyis bzung ba phyogs gcig tu 'phangs kyang gnod pa mi 'byung / res mi mang pos dgul bskyod mi nus/ res bsil bas mi rnams 'dar zhing 'khyag
/res tsha gdung gis lung pa 'gengs pa byung zhing / de thams cad

kun mkhyen chos sku 'od zer gyis dge sdings nas gzigs te byon pa na/ rje 'dis kyang mkhyen nas slob ma rnams la bla ma 'jal bar 'dug gi gsol ba thob gsungs/ sang bla ma byon
te da res khyed gshegs na sku bzhi la 'byor par 'dug ste gdul bya mang po'i don du bzhugs dgos so gsungs nas srog gegs de bsal nas/ bde ba can du bsu ba de rnams da res
gdan mi 'drongs par 'dug zer nas gyes pa'i snang ba byung / dus 'khor ba shar pa ye shes rin chen pa dang / rnal 'byor seng 'bum sogs bod na sbyor drug mi 'dra ba yod zer
tshad la yang gsan pa mdzad/ mang mkhar gnas gsar du bla ma 'jam dpal ba la/ mdo sgyu sems gsum gsan pas mnal lam du mkhar bdun rim skas bdun btsugs pa la 'dzegs pas rtse
mor phyin te ting nge 'dzin gyi snang ba rgya chen gzigs/ nyin phug pa sangs rgyas 'bum la rdzogs chen/ de nas 'chad nyan gyi spros pa bcad de kha rag tu byon nas dbyar
bzhugs mdzad/ de nas ri khrod rnams su sbyor drug dang dmar khrid bskyangs pas kun spangs pa chen por grags/ se mkhar chung gi gtsug lag khang bgos shing 'brog mi'i sku
'bum la gser gsol bas/ mi ma yin rnams kyis se mkhar chung ba de da yang 'dir byung zhes sgrog pa gsan/ der jo mo nags rgyal ma byung ste/ khyed la gnas legs pa gcig 'bul
zhes zhu ba la lo gsum na 'byon par zhal gyis bzhes/ sbyor drug rdzogs par ston pa bka' nyan par byung pas lha sar byon nas/ jo bo rnam gnyis khyad par du bcu gcig zhal
gyi drung du gsol ba drag tu btab pas/ khrid yig bri ba dang / khrid rdzogs par bstan pas 'gro phan rgya chen po 'byung ba'i gnang ba thob/ de nas lhun po rtse sogs g.yas
ru ri khrod du sgrub pa mdzad/ de nas jo mo nang du phebs ma thag gdul bya 'ur te/ gtso bor dus 'khor rgyud 'grel gyi dus chos gsung zhing slob ma brgya stong mang po la
sbyor drug gi khrid tshan

lnga drug dus mnyam du gnang / khyad par du mkha' spyod bde ldan du byon pa'i tshe/ chos rgyal rigs ldan sogs bka' brgyud kyi bla ma rnams byon nas byin rlabs dang lung bstan
mdzad/ se mkhar chung du thog ma dang / sengge rdzong du bar dang / gnas der mtha' mar dge ba'i mtshan ma thob nas dus kyi 'khor lo'i rgyud kyi snying po'i rtsa 'grel
dang / thog mtha' bar dge'i khrid yig mdzad/ dge ba'i bshes gnyen dpag tu med pa 'dus pa la dus kyi 'khor lo gtso bor gyur pa'i gsang sngags gsar rnying gi dbang bskur/ rgyud
'grel gyi bshad pa/ man ngag gi khrid rim rnams rgya cher bstsal/ sa skya dpon chen skye bo'i tshogs mang po la'ang so so'i skal ba dang 'tsham par chos kyis tshim par
mdzad pas jo nang pa chen po zhes phyogs kun tu grags par gyur/ chu pho byi ba lo la mar me 'chi khar gsal bya ba yin gsung sku khams bzang ba'i ngang nas slob ma rnams
la chos rnams rdzogs par gtad/ de nas dgun smad sku tshe'i 'du byed btang yang byang sems rgyal ba ye shes pa gdan sa la bsko ba'i phyed du/ srog rtsol la brten nas 'tsho
ba'i 'du byed byin gyis brlabs te/ zla ba phyed tsam na byang sems pa la mgur cham byung yod pa la phan na myur du shog gsung bas byon pa na/ nga da lo me tog khra chil
ba'i dus na 'chi rtsis yin pa la mdang zhag glo bur du rtsa bsdus pa gcig byung / nged 'chi dus khyed dang 'phrad dgos pa la ma slebs pas/ nga dus kyi 'khor lo'i rnal 'byor
pa yin/ khyed kyis brdungs na ngas bsrings pa chos snyam ste rlung sbyor 'ga' byas pas rtsa sor chud de 'chi ba bslus bdog gsung / sku khams bzang zhing phyag rtsa bde
na gshegs pa'i rtags ci lags zhus pas/ rlung sems la dbang thob na 'gro ba la rtags ci dgos/ do zhag ngas bar dor phyin nas 'jig rten gyi khams mang po'i bar do'i sems
can tshad med pa bsgral/ sangs rgyas kyi zhing mang po bltas zhing / bde ba can dang / dga' ldan dang / shaM bha

lar yang phyin/ bde ba can/ rin po che'i padmo kha bye ba sogs skye sgo mang po gda' yang / mtshan nyid kyi dus nas byams pa'i drung du sgro 'dogs bcad snyam nas mdun pa drag
pos rten 'brel sgrigs shing / khro phu ba dang dpon slob thams cad rten 'brel 'grig pa zhig byung pas/ nga 'di nas bar do'i rigs mthun du byas nas sems can dpag tu med
pa bsgral/ de nas dga' ldan du 'gro gsungs nas byang sems pa gdan sar bskor/ byang sems sku khams 'khrugs pa na/ nga 'gro ba'i rtsis yin te/ nga song na khyed kyang grongs
par 'dug pas/ khams sos kyi bar du ngas bsdad do/ /gsungs nas zhag nyi shu lhag tu nyin re bzhin chos zab mo'i 'brel gtam mdzad/ don gcig pa chu glang dpyid 'bring nyi
shu lnga'i tho rangs byang sems pa la rdo rje slob dpon du dbang bskur ba'i cho gas rdo rje dril bu gnang nas/ khyed kyi khams ni sor chud 'dug /da nga 'gro ba yin/ ro 'di
shi ma thag bsregs kyang chog /nga ro'i nang du 'od gsal bsgom zhing sdod bya ba'i lugs min/ kun spangs kyi bya ba mthar phyin/ dga' spro dang bcas pas gsol ba thob gsungs
te mya ngan las 'das so/ /de nas zhag bdun na sku gdung gzhu bas dus 'khor la sogs pa'i rten mang po dang / ring bsrel yungs 'bru lta bu'i phung por gyur/ dge 'dun khri
phrag gcig 'dus te sku 'das mchod byas/ skyid phug ru sku 'bum dang / dga' ldan du sku 'bum che ba dang / sku 'dra rin chen bzhengs/ 'di la slob ma'i tshogs rgya mtsho
lta bu las yongs su grags pa ni/ khro phu rin chen bsod nams sengge/ 'jam dbyangs bzhi thog pa/ kun spangs grags rgyal ba/ 'jam dbyangs mkhon ston/ thugs rje rin chen sogs
sa skya pa'i chen po rnams dang / byang sems rgyal ba ye shes/ sol stod pa dbang rgyal/ mun me brag kha ba/ sron pa kun rgyal rnams la kun spangs bu bzhir grags pa dang
/ shes rab 'bum/ kun mkhyen 'phags 'od/ mkhas btsun yon tan rgyal

mtsho/ bu chen rin chen dpal bzang rnams so/ /kun spangs chen po'i thugs sras kyi mchog byang sems rgyal ba ye shes ni/ yul khams kyi rdog mdor/ yab yon tan shes rab/ yum bzang
mo zhes bya ba'i sras su me mo sbrul la sku 'khrungs/ chung ngu'i dus chos rje karma pa kyis pha de mi 'dod pa bzhin du blangs nas/ blo gros sengge dang / mdog shAkya
byang chub las rab tu byung / karma pa kI la karma pa'i chos skor mtha' dag gsan/ de nas dbus su phebs nas mtshur phur karma pa'i gsol ka ba yang mdzad/ karma pas ri khrod
'grim zhing rtse gcig tu bsgoms shig don gnyis 'grub bo zhes lung bstan/ de nas gsang phur 'od zer mgon po dang / zul phu ba bsod nams rin chen las bsnyen par rdzogs
shing / mdo rtsa/ phar phyin/ spyod 'jug rnams gsan/ g.ya' lung pa las byams pa'i chos lnga/ mngon pa/ lam rim gsan/ chos rgyal 'phags pa las sems bskyed/ bde mchog /ma yA
sogs gsan/ 'jam dbyangs bzhi thog pa las dus 'khor rgyud 'grel/ 'phags skor/ bde dgyes/ 'jigs byed/ rigs tshogs rnams gsan/ dus 'khor ye shes rin chen la dus 'khor rgyud
'grel gsan/ kha che paNDi ta bi ma la shi/ grub pa dpal/ grag chen pa sogs bla ma mang po las sde snod rgyud sde'i bka' phal che ba gsan/ khyad par jo nang du kun spangs
chen po gtso bor bsten pas/ dus 'khor sogs chos rnams bum pa gang byo'i tshul du gnang / mngon shes lnga grub/ nga bdun pa la jo mo nang gi gdan sar bzhugs nas chos 'di
gtso bor ston pa'i phrin las rgyas par mdzad/ dga' ldan pa kun bsod la sogs pa dge ba'i bshes gnyen chen po mang po dang / dpon chen byang rdor la sogs pa'i mi chen po rnams
kyis kyang zhabs la btugs/ mdo sde lung sbyor che chung rgyud sde lung sbyor che chung rdo rje theg pa'i bcud len sogs bstan bcos yang mang du

mdzad/ mthar gtsang po rgal te chos dbyings phug mo'i gnas su rtse gcig tu sgrub pa la bzhugs/ re bzhi pa lcags pho spre'u la mkhas btsun pa gdan sar bskos nas/ dpyid zla ra
ba'i tshes gcig la gshegs/ steng phyogs 'og min gyi lha gnas na bzhugs so zhes karma pa rang byung rdo rjes gsungs so/ /rje 'di nyid la rgyud 'chad pa la mkhas pa dang
/ sbyor drug la myong rtogs thob pa'i slob ma grangs med cing phyir mi ldog pa'i sa thob pa yang brgya phrag mang du byung pa las/ mchog tu gyur pa ni/ stag lung pa rata
ka ra/ sha grags seng ba grub thob dar yul ba/ mkhas btsun yon tan rgya mtsho dang bzhi'o/ /mkhas btsun yon tan rgya mtsho ni/ gtsang mdog gi dben par bsngags pa'i dgon pa
mkhar rnying du yab kun dga' dpal dang / yum mgon skyid kyi sras su lcags sprel la 'khrungs/ gdung lding mched lnga'i tha chung / bcu gsum pa la shar pa ye shes rgyal mtshan
la dge bsnyen mnos/ mtshan yang thugs rje dpal du btags/ bco lnga pa la mdar du byams dar byang skyabs kyi grwa sar byon/ spyang ston rdo rje rgyal mtshan gyis mkhan
po/ yon tan dpal gyis slob dpon mdzad de/ rab tu byung / mtshan thugs rje rgyal mtshan du btags/ mngon pa kun las btus rnam nges rigs gter rnams mkhas par sbyangs/ de nas
sa skyar byon te 'jam dbyangs gzhi thog pa la btugs/ khong gis bu ston kun bzang dpal la sprad/ phar phyin 'jam gsar lugs slob tu bcug pas 'phral du mkhyen/ bzhi thog
pa mnyes te/ de ring chos khri khar 'bul ba gang byung yang khyod la ster bas/ nga'i chos khri'i steng du sdod/ 'bul ba che chung khyed rang gi bsod nams la rag las so gsungs
pa la/ der khams pa gcig gis dbu zha gsol zhal sder/ ber thul/ ja sdum/ gos phyi nang / mdzo sogs 'bul ba byung pas sku bsod che bar grags so/ /bzhi thog pa'i drung
du phyi nang gi rgyud sde mang du

gsan/ dus 'khor ba ye shes rin chen rgya yul la 'byon pa'i phyag phyir byon te/ lo ngo bzhi la sa skyar phebs/ bzhi thog pa la dus 'khor rgyud 'grel dang bcas pa dang / rtag
gnyis phran dang bcas pa gsan/ grub pa dpal bzang po las kyang phyag len rnams bslabs/ de nas sum cu pa la jo mo nang du kun spangs chen po'i zhabs la btugs te/ sbyor drug
gi chos tshan brgya lhag pa gsan/ rgyud 'grel sogs kun spangs pa dang / byang sems pa la mnga' ba'i chos rnams bum pa gang byo'i tshul du mkhyen/ mang du gsan pas yon
tan rgya mtshor btags/ so bdun pa la bla brang bzhi thog tu 'jam dbyangs chen pos mkhan po/ zhang kun spangs chen pos las slob/ shar pa ye shes rgyal mtshan pas gsang ste
ston pa mdzad nas bsnyen par rdzogs/ re gcig pa la jo mo nang gi gdan sa mdzad de/ sde snod 'dzin pa'i tshogs chen po la/ dus kyi 'khor lo'i dbang rgyud 'grel man ngag
gnang ba sogs phrin las rgya chen bskyangs/ mngon par shes pa sogs mngon par rtogs pa'i yon tan mang po mnga'/ re bdun pa la kun mkhyen chen po gdan sar bskos te/ spyir lo
sum cu rtsa brgyad kyi bar du jo mo nang nyid du bzhugs nas/ re brgyad pa me mo yos tha skar zla ba'i tshes brgyad la mnyel ba med par sa g.yo ba dang / me tog gi char
'bab pa sogs ngo mtshar ba'i ltas dang bcas te bde bar gshegs/ gdung zhugs la bzhen dus 'od kyi gong bu rdza ma tsam mang po thon te nam mkha' la 'gro ba byung / ring bsrel
rnams sku 'dra dang / phyi rten rnams rnam rgyal mchod rten na bzhugs so/ /de'i sras kyi mthu bo kun mkhyen chen po ni/ dol po ban tshang du yab nam ston ye shes dbang
phyug /yum jo lcam tshul khrims rgyan gyi sras su chu pho 'brug la 'khrungs/ gdung rus rnams bla ma skyi ston pa la 'jam dpal dbang mo che zhus/ mtshan shes rab mgon du

btags/ de dus skyi ston 'jam dbyangs grags pa rgyal mtshan skyi stengs su/ bcu pa la mkhan chen byang chub sengge la yang dag sogs rnying ma'i skor gsan/ bcu gsum pa la skyi
stengs su mkhan po tshul khrims snying po dang / slob dpon ze phug pa las rab tu byung nas mtshan shes rab rgyal mtshan dpal bzang por btags/ de dus skyi ston 'jam dbyangs
grags pa rgyal mtshan gyis skyi stengs su byon pa la/ rdo rje phreng ba'i gar thig bslabs pas tshegs med par mkhyen pas mkhas pa chen po gcig 'ong bar 'dug gsungs nas
shin tu dgyes/ skyi ston pa ya tshe rgyal po'i bla ma la byon nas/ slar glo bor phebs pa gsan pas/ bco brgyad pa la rang gcig bur dar yug 'ga' zhig dang / zangs tshe gcig
bsnams nas glo bor byon/ skyi ston pa la tshad ma bsdus pa gsan/ skyi ston pa sa skyar thegs rjes sher bzang ba dang / gzhon bzang pa bsten nas lo gnyis su rnam nges la
sbyangs/ de nas sa skyar byon te skyi ston pa'i drung du phar tshad mngon gsum/ spyod 'jug /rdo rje phreng ba rnams kyi slob gnyer dus gcig la mdzad/ skyi ston shAka 'bum/
bdag nyid chen po bzang po dpal/ ti shri kun blo/ nam legs pa/ shar pa sengge dpal rnams la phar tshad mngon sum rnam 'grel rigs gter brtag gnyis rnams gsan/ khyad par
du kun spangs grags rgyal ba la dus 'khor gyi dbang sgrub skor gsan/ nyer gsum pa la sa skyar phar tshad mngon sum gyi bshad ston mdzad/ dpyid chos zla ba gnyis la tshogs
chen mo'i shar sgo'i steng nas snga dro phar mngon gnyis/ phyi dro rnam nges bsdus pa gnyis gsungs/ gtsang gi chos grwa phal mo cher gra bskor yang mdzad/ nyer bzhi pa
la tshong 'dus mgur mor chos lung mkhan chen bsod grags pas mkhan po/ mchog sbyin dpal gyis las slob/ mkhan chen bsod bzang pas gsang ston mdzad nas jo gdan tshogs pa'i dbus
su bsnyen par rdzogs/ mkhan po la mdo rtsa dang /

las slob la so thar gsan/ bsad sha mi gsol ba'i g.yar dam mdzad/ slar yang sa skyar skyi ston pa'i drung du mngon pa mdzod la sbyangs shing / phreng ba zhe gnyis ma dang nyer
brgyad ma/ dus 'khor bde dgyes gsang gsum/ sgyu thod gdan gsum/ dmar nag 'jigs gsum/ dpal rtse dbyings gsum la sogs pa'i dbang rjes gnang nyi brgya bcu bzhi rnams dkyus
thog gcig la gsan/ dus 'khor rwa lugs sogs rgyud sde mang po'i bshad pa/ tshad ma sde bdun/ byams pa'i chos lnga/ pra ka ra Na sde brgyad sogs gzhung lugs mang po/ lung
sde bzhi/ sher phyin rgyas 'bring bsdus/ mdo mangs/ phal dkon/ rgyud 'bum sogs mdo rgyud bstan bcos man ngag mtha' yas pa gsan/ de nas lha sar jo shAka rnam gnyis 'jal/
khyad par spyan ras gzigs kyi drung du sems 'grel skor gsum cha lag dang bcas pa'i tshig don ma lus pa thugs su chud nas gzhan la ston nus pa'i gsol ba drag tu btab/ byin
gyis rlabs pa'i mtshan ma thob/ bsam yas kyang mthal zhing skyi phan gyi grwa sa phal mo cher grwa bskor la byon/ 'jam dbyangs shAka gzhon/ btsan dgon pa ba/ dben dge ba
sogs mkhas par grags pa rnams rigs pas brtul/ mkhan chen bsod grags pa la blo sbyong zhus pas byang chub kyi thugs 'byongs/ 'khrungs yul du byon nas yab dang 'jal/ la stod
mnga' ris kyi dge bshes rnams rigs pas brtul bas mnga' ris dbus gtsang thams cad du mkhas pa'i grags pas khyab/ khab gung thang du shar pa kun bsod la bde mchog gsan/
de nas sa skyar phebs te dus chos su bka' chen bzhi sogs spo ti lnga drug re sbrel nas gsungs/ dung lung dga' ldan du kye rdor gyi sgrub mchod mdzad pas bum chu khol/ yi
dam gyi lha mang po'i zhal gzigs/ jo mo nang du gu shri rin seng ba'i dar 'gyed skyel du byon pas sgrub pa ba rnams kyi sgrub tshugs la dad pa skyes te/ da bzod 'dir 'ongs
nas sgom

chig khril gcig bya dgos dgongs pa byung / bla ma sengge dpal bas bskul bas rnam 'grel gyi Tikka mdzad/ sengge dpal ba dbus phyogs kyi chos grwa thams cad du 'byon pa'i phyags
phyir byon/ mtshur phur karma pa rang byung rdo rje'i drung du rang stong gi lta ba bzung nas 'brel gtam mdzad pas/ ma 'ongs pa na gzhan stong du 'gyur zhes lung bstan/
sengge dpal ba gong du byon pa'i phyag phyir 'byon dgos gsung ba la zhu ba nan gyis phul nas/ so gcig pa la jo mo nang du mkhas btsun yon tan rgya mtsho'i zhabs la gtugs
te dus kyi 'khor lo'i dbang dang khrid gsan nas thugs nyams su bzhes pas nyams rtogs kyi klong rdol/ rgyud bshad sogs chos skor ma lus pa gsan/ de nas gsang thabs su kun
spangs chos grags dpal bzang po la dus 'khor rgyud 'grel/ rnam phreng ba'i dbang phyag len/ byams pa'i chos lnga sogs gsungs/ de nas kun spangs pas zhu ba po mdzad nas
mkhas btsun pa la dus 'khor gyi dbang gsan dus/ thig 'debs pa la kun spangs pa ches mkhas par byung pas/ mkhas btsun pa dgyes te/ rje 'di la khyed kyis dad 'dun can rnams
la rgyud 'grel tshar gcig gsung ba zhu gsungs pas/ bde ba can gyi bla g.yer dbus su dkyil 'khor yongs rdzogs dang / phyogs mtshams su thab thig rnams btab/ 'dzim pas dkyil
'khor thab bslang / phyi 'jig rten dang nang rtsig rlung gsum gyi bkod pa rnams bzos/ slob ma nyis brgya tsam la rgyas par gsungs pas/ mkhas btsun pas ber thul sogs gnang
sbyin chen po mdzad nas/ tshogs chos yang gnang bar zhu gsungs pas/ bka' bzhin skyes rabs spyod 'jug bslab btus rnams gsungs/ de nas mkhas btsun pas bde dgyes gsang
gsum sogs kyi dbang rgyud man ngag bum pa gang byo'i tshul du rdzogs par gnang / de nas mkha' spyod bde ldan du thugs dam rtse gcig tu bzhugs pas/ mngon par mkhyen pa thogs
med du mnga' ba

dang / srog thur 'dres pa'i bde nyams 'ur la dag pa sogs grub pa'i mtshan ma brtan po brnyes/ so lnga pa la bla ma'i bkas jo mo nang gi gdan sa mdzad/ kun mkhyen chen po zhes
mtshan don dang mthun par kun gyis gsol/ so dgu pa la bzang ldan 'og mar mchod rten gyi sa chog mdzad pas sa g.yos shing me tog gi char bab/ de nas sku 'bum 'dzam gling
rgyan mthong grol chen mo dpal yon can lha khang brgya rtsa brgyad pa/ rgya spangs mnyam par khru nyi brgya bco lnga pa/ rgyan bkod pa phun sum tshogs pa/ gdugs kyi lha
khang na rin po che sna tshogs las grub pa'i dus 'khor yongs rdzogs kyi dkyil 'khor/ blos bslang bzhugs pa lo phyed dang bzhi la grub ste/ rab gnas mdzad dus 'dab ma yu
ba dang bcas pa'i me tog gi char kha ba bab pa tsam babs/ lhun po bzhengs pas rgya mtsho rdol ba snyam/ zhes gsungs te chos kyi gsang mdzod rdol/ rnam gnyis la zhus mtshan
dang mchan bu mdzad/ mkhan chen bsod grags pas gtso mdzad jo gdan tshogs pa la gzhal yas khang du dus 'khor gyi dbang mo che mdzad/ de ltar lo bcu gsum gyi bar du jo mo
nang nyid du/ lo re bzhin mkhas pa mang po la dus 'khor rgyud 'grel dang byams chos rnams dus chos su gsung zhing ston dpyid sbyor drug gi dus khrid dang / tshogs chos/
dbyar dgun sku mtshams dam po rnams dus las ma yol bar chag med du mdzad nas/ stag lo la lo tsA ba blo gros dpal gdan sar bskos/ gzims khang bde ba can du bzhugs nas ri chos
nges don rgya mtsho/ mngon rtogs rgyan dang rgyud bla'i Tikka rnams mdzad/ gong ma tho gan thi mur gyis gdan 'dren du bsngags pa'i gser yig pa byung dus/ gsang dam pos
na thung du lo gnyis sngags pa'i cha lugs mdzad nas rta mgrin gyi thugs dam la rtse gcig tu bzhugs pas gser yig pa zlog/ sa skya/ ngam rings/ bzang ldan/ chu bzang rnams
su snga phyir dge 'dun gyi tshogs chen po la

dus 'khor la sogs pa'i chos kyi 'khor lo zla med pa bskor/ dga' ldan lha khang du dbu ma bstod tshogs gsung dus me tog gi char chen po babs/ rin chen sdings dang lha rtser
sku mtshams dam po mdzad/ jo mo nang du dus 'khor gyi dar dkyil chen mo 'khral sangs grub/ rta lo la lo tstshab sku gshegs chos rje phyogs rgyal ba gdan sar bskos/ gtsang
tsho gsum por lo gsum du chog pas lo thog bcom pa la bka' shog bsgrags pa tsam gyis gnod pa zhi/ snar thang du dge 'dun gyi tshogs chen po la rgyud 'grel dang / rgyas 'bris
bsdus sogs chos mang du gsungs/ bdun cu pa la nubs chos lung du phebs te dpal ldan bla ma dam pa bsod nams rgyal mtshan dang mjal/ bka' bsdu bzhi pa rtsa 'grel gnang
/ dpal ldan bla mar jo mo nang du gdan sa ba gcig bsko bar zhus pas/ dkon mchog rgyal mtshan pa bskos/ rwa lo'i dbon po kun dga' 'phel sogs la dbang khrid gnang / du dbon
bri dharma kirtis gong ma'i lung dang gnang sbyin bzang po phul/ de nas khu lung mda'i gnas/ bde gnas/ ngur smig /bye ma/ rtsa dbye/ tsha mig /dge 'dun sgang / gzhukun ra/
gnam khra tshang / dbu ri/ gnam rtse lding / stod lung rnam rgyal/ dal gdings/ dben tsha stag rnams la rim gyis rgyud de lha sar phebs/ gnas so sor bla ma dge ba'i bshes
gnyen rnams kyis bsu ba dang bsnyen bkur mthon po mdzad pa la/ dus 'khor gyi dbang rgyud man ngag dang bcas pa gnang / skye bo'i tshogs stong phrag mang po sems bskyed
sogs theg pa chen po'i chos kyis tshim par mdzad/ lha sar zla ba bdun gyi bar du bzhugs te/ jo bo'i drung du mchod pa'i sprin rgya mtshos mchod nas bstan pa dang sems can
kho na'i phyed du smon lam 'debs shing / dbus kyi mkhas pa phal mo che 'dus pa la/ dus kyi 'khor lo'i dbang rgyud 'grel man ngag/ nges don gyi mdo bstan bcos mang po gnang
/ bskor lam rnams kyang khrid pa'i nyams gar

gyis bkang / tshal dang gung thang rnams su yang thegs/ tshal pa khri dpon dang gzhon rgyal du dben shA sogs dpon skya mang po yang dag pa'i lam la bkod/ skye bo'i tshogs 'bum
phrag mang pos sems bskyed byang chub tu smin par mdzad/ lha rnams kyis me tog gi char 'bebs pa sogs ngo mtshar ba'i ltas mang po byung / chos lung nas brtsams te 'di
yan la/ sor bsam gyi khrid thob pas nyams rtogs bzang po dang ldan pa sha stag stong nyis brgya 'byung / de nas gtsang nas gdan 'dren dang / rgyang mkhar rtse nas dpon 'phags
pa dpon g.yog dang / yar 'brog khri dpon rdor rgyal gdan 'dren la phebs pas/ byi ba lo zla ba gnyis pa'i tshes gcig la phyogs ris kyi mjal mi mang po rnams ra mo che
nas nyang bran brag gdong gi bar phreng ma chad par bsgrigs pa la/ 'do li'i stengs nas byin brlabs tshim par gnang / de nas rgyal sde skar chung / gsang mda'/ snye thang
/ rnam rgyal sgang / 'u shang rdo/ gye re/ chu shul gnas/ rab btsun/ gan pa gnas gsar/ gra ma lung / dpal sde/ yar srib/ nyan po/ sna dkar rtse/ kha bo gangs bzang gi mgul/
ra lung / nyang ro'i sman chu kha/ gnas snying / lcang ra/ gnas dkar po/ gser sdings/ zha lu mgur mo/ snar thang / khro phu/ bo dong e la sogs pa rnams su/ bla ma dge
ba'i bshes gnyen dang / mi chen po rnams la dus 'khor gyi dbang khrid gnang / skye bo stong phrag mang po theg pa chen po la bkod nas jo mo nang du phebs/ sku 'bum chen
mo'i bzo gnas phra mo rnams legs par grub ste/ mthong grol gyi sku 'bum chen mo la/ nyi gdan gyi steng nas bskor ba byed/ zla gdan gyi steng nas me tog 'bul/ khyams khra'i
nang du gsung rab blta/ so so'i sgo nas phyag mchod byed/ e ma skal ldan kun dga' bar byas so/ /zhes gsungs shing thugs spro bas bskor ba mang du mdzad/ phyogs ris nas
'dus pa'i bu slob mang po la rgyud 'grel man ngag dang bcas pa gsungs/ slob ma'i thu

bo rnams la yang chos kyi lhag ma ma lus par bstsal/ lo mtshams pa rnams la bug sgo so sor yud kyis phebs nas/ gegs sel dang gdams pa gnang ste bden pa mthong bar mdzad/ phal
che bas ni 'phral du grub pa'i mtshan ma bstan pas chos rje yang mnyes/ bdun cu pa lcags mo glang gi lo hor zla bcu gcig pa'i tshes lnga'i nyin khrid gsar pa rnams la/
bla ma'i rnal 'byor rgyas par gnang nas 'di la rten 'brel thams cad sgrig dgos/ gal po che yin pas sgoms shig /de nas gdan sa bas gnang ngo gsung / tshogs pa la nges don
rgya mtsho'i chos 'phro de nyin ches thugs gsal zhing / gzi mdangs che ba'i rnam pas lhag par gsung che bar gsungs te/ 'u cag gi chos bshad mtshams de ka la byed pa yin
no gsungs nas chos 'phror bzhag /tshes drug gi nam langs ma thag 'od gsal la mnyam par bzhag nas dgongs mo mya ngan las 'das te/ mkha' khyab mkha'i rdo rje can yin mod na'ang
/ sprul pa'i sku ni zhing bde ba can du 'byor par zhal gyis mches so/ /zhag bdun gyi bar du gzi mdangs je cher song zhing / zhal 'dzum ston/ gsang ba sbubs su nub/ dbu'i
gtsug tor 'phags pa la zla ba bdud rtsi'i lung / phyi nang rten 'brel gnad gcig pas gtsang po gyen la log ste gram pa'i mthil gyi rdo mthong ba byung / gdung zhugs la
zhen pas ring bsrel yungs 'bru lta bu'i phung por gyur cing / spyan ras gzigs kyi sku byon/ bde ba can du tshe dpag med jo bo'i sku tshad ma dang / sku 'bum chen mor sku
'dra mthong ba don ldan bzhengs pa'i nang du ring bsrel phal che ba bzhugs so/ /bdag nyid chen po rigs ldan sprul pa'i sku 'di'i slob ma'i thu bo ni/ kun spangs chos grags
dpal bzang po/ sa bzang ma ti paN chen/ lo tsA ba blo gros dpal/ chos rje phyogs las rnam rgyal/ dkon mchog rgyal mtshan/ chos dpal mgon po/ chos rje ring tshul

ba/ zhang ston rgya bo bsod nams grags pa/ g.yag sde paN chen/ la dong sman chu kha pa blo gros rgyal mtshan/ lo chen byang rtse/ se sdings pa blo gros dpal/ bstan pa'i rgyal
mtshan/ chos grags gsar ma/ nya dbon kun dga'/ bla brang pa bzang po dpal/ thang chen pa kun dga' 'bum/ sa skya mkhan po nam ye ba/ shangs pa rdo rje/ gnas drug pa blo
gros mtshungs med/ 'jam sngon/ 'jam sgeg /mkhas pa rin chen mchog /mkhas pa ngag dbang / snar thar pa mchims blo bzang grags pa/ chos lung mkhan po bsod nams bzang po dang
/ grags pa rgyal mtshan/ byang chub sems dpa' dge ba'i blo gros/ ri ston blo chen 'od/ mkhan chen don grub dpal dang yon tan rgyal mtshan/ chos lung mkhan chen/ grags
tshul ba dang grags pa dpal/ mkhan chen byang chub 'od zer/ nubs gnas gsar ba sengge dpal/ longs gzhon nu sangs rgyas/ snye thang pa bkra shis sengge/ gra dgon pa kun dga'
rgyal mtshan/ chos 'khor gling pa byams pa ba/ bde ba can pa 'jam rin/ tsha mig pa yon tan sengge/ gsang phu ba blo gros sengge/ tshal pa sangs rgyas rgyal mtshan/ khro
phu ba nam mkha' bzang po/ e pa nam mkha' grags/ myang stod sgo mo ba sangs rgyas grags/ ngam rings pa brtson rgyal/ spang 'dab rin po che/ ri khrod pa dbang rin/ mdzod
ma stod rin/ dus 'khor ba dge 'dun dpal/ bla ma rtse mo ba/ ba de lung pa/ mkhan po lha btsun/ slob dpon dar dbang / gsang phu ba grags bzang / slob dpon bsod nams dpal/
so stod pa rdor rgyal/ rta nag pa nye rgyal/ bla ma rgyal 'byung / snye thang pa rdor rgyal/ shes rdor ba/ mkhan chen bkras tshul ba/ brag ram pa bsod nams sengge/ nags phug
pa dpal rgyal/ bcom ldan 'das rdo rje snying po sogs dus kyi 'khor lo la mkhas shing yongs su slob ma mang du byung la/ ti shi kun dga' rgyal mtshan/ blo gros rgyal mtshan/
bzhi thog pa la sogs sa skya'i gdung brgyud

pa rnams dang / rtogs ldan dar rgyal ba/ grub thob dbus pa/ bla ma mkha' spyod pa/ sgom khang pa chos kyi rgyal mtshan la sogs pa'i rnal 'byor gyi dbang phyug mang du byon
no/ /de'i slob ma chos rje rin tshul ba ni/ yul tsha rag dbus sde'i khang gsar du/ yab dpon don yod bzang po dang yum byang chub ldan gyi sras su yos lo la 'khrungs/ mtshan
gzhon nu bzang por btags/ bcu gsum pa la chu bzang dgon par mkhan chen rin chen sengge dang / slob dpon rin bsam pa las rab tu byung ste mtshan rin chen tshul khrims su
btags/ lhun grub sgang du bla ma sengge dpal la gur brtag saM gsum gsan/ slob dpon pa las phar phyin byang bar bslabs/ bco brgyad pa la mkhan chen sangs rgyas gzhon nu
ba/ las slob dar ma bzang po/ gsang ste ba rin bkras pas mdzad de bsnyen par rdzogs/ bu ston rin po che'i drung du phar mngon/ spyod 'jug /yo ga rab 'byams gsan/ de nas yar
klung lhung mor chos dpal mgon po'i drung du dus 'khor gyi dbang dang sbyor drug gsan te bsgoms pas lus ngag gi nyams rdol/ myang stod du la stod pa dbang rgyal la sbyor
drug rdzogs par gsan pas rtogs pa 'khrungs shing mngon shes dang ldan/ shangs su bla ma rin chen seng ba la lam 'bras gsan/ de nas bzang ldan du kun mkhyen chen po rgyud
'grel gsung ba'i drung du byon pas/ e waM gzungs sgrub gyi skabs su phebs/ de'i nyin rang nas bshad pa'i 'phro la zhugs chog pa byung / dbang rgyud bshad man ngag phran
dang bcas pa yongs su rdzogs pa/ byams pa'i chos sde nyi shu sogs mang du gsan cing dpyis phyin par mkhyen/ lo tsA ba blo gros dpal ba la sems 'grel gnyis sogs mang du
gsan/ der gcig shes kun grol gyi gnad go bas/ 'jam gsar ba'i gsung las/ da ni rdzogs pa'i sangs rgyas byon gyur kyang / myur du sangs rgya ba'i lam ni zhu bsam med/ gsung
ba bden

par 'dug gsungs/ sgrub pa la rtse gcig tu gzhol nas grub chen man lungs pa lta bu gcig mdzad dgongs pa na/ kun mkhyen chen pos nges don gyi chos ston pa la gtso bor 'don pa
zhu gsung ba la brten nas/ slob ma mtho dman ris med pa khyid kyi nyams rtogs la sbyor bar mdzad/ gnyal phyogs su yang 'gro don mang du mdzad/ phyis yar klung lhung mo na
bzhugs dus/ g.ya' bzangs khri dpon tshul 'thu 'ong mchog tu gus par yod pa de 'das pa'i gtam gsan pas/ khong la res sa nga ma gtogs med du gsungs/ de ma thag thugs dam
zab mos rjes su bzung bas tho rangs shig nam mkha' las/ e ma sangs rgyas e sangs rgyas/ /zhes sogs ched du brjod pa'i sgra grags pa gsan/ de nas mkhan chen bsod nams 'od
zer bas/ stong lung gter mdzod du gdan drangs nas byi rdzing tshogs pa'i mkhan por bskos/ gzhon rgyal du wen sha bas sbyin bdag gi rtsa ba byas te yo byad mtha' dag gis bstabs/
tshogs pa dang / sbyin bdag rnams la zab lam gyi khrid stsal/ lo gcig gi bskyangs nas mkhan chen bsod she ba gdan sar bskos te/ kun mkhyen chen po su la yang phyag
lan mi mdzad pa yin pa la/ rje 'di la nges don gyi mnga' bdag la phyag 'tshal lo zhes phyag lan mdzad/ kun mkhyen chen po dbus su gdan drangs/ lha sar de'i sku 'dra bzhengs/
nges don gyi bstan pa 'phel bar mdzad nas bde ba can du gshegs so/ /gnyis pa rwa lugs ni/ paNDita manydzakIrtis/ dus zhabs pa chung ba yab sras bsten/ legs par sbyangs
pas mkhas shing grub pa brnyes/ manydzaha ra zhes pa'i gnas su bzhugs/ de'i slob ma manta shrI bha dra zhes bal po ye rang gi rol pa'i grong khyer du sku 'khrungs/ des
dus zhabs pa chung ba'i slob ma mkhas pa lnga la gsan cing / khyad par mandrakIrti'i rjes su 'brang ngo / /de'i slob ma rwa chos rab des/ dus kyi 'khor lo don du gnyer bar
gyur te/ bal po'i

mthil du byon nas/ paNDi ta sa manta shI la lo lnga zla ba bcu zhag lngar bar ma chad par bsten nas/ bshad bka' dang dbang bka' man ngag bka' dang bcas pa zhus pas legs par
gnang ste paNDi ta bod du spyan drangs nas rgyud 'grel yan lag dang bcas pa bshad sgyur gtan la phab/ thams cad kyis bsnyen bkur cher byas te/ nyi ma gcig la gser srang
sum brgya phul/ gshegs skyel yang skyi rong gi bar du mdzad pas/ bla ma yang shin tu mnyes te paNDi ta 'bum phrag gsum pa'i srog zhu/ chags lham rdor dril dus 'khor lugs
kyi phyag tshad ma gnang ngo / /de la nyid kyi sras bla ma ye shes sengges gsan cing / des kyang bum pa gang byo'i tshul du thugs la mkhyen cing / thugs nyams su bzhes so/
/de la nyid kyi sras rwa 'bum seng gis yongs su rdzogs par gsan cing / thugs nyams su bzhes so/ /de la bla ma grwa los zhus so/ /bla ma sgra lo ni bod kyi rgyal po'i dus
su/ blon po tha sang shi pho nyar btang ste/ rgya nag las hwa shang spyan drangs pa dang 'brel bar mi nyag hwa shang du gyur pa spyan drangs te/ rgyal po'i mchod gnas su
gyur cing / theg pa chen po'i gzhung lugs ma nyams par spyod pa'i sngags 'chang sha stag tu gyur pa'i brgyud las/ ya 'brog sgang du mi nyag gzhon nu snying po zhes bya
ba byung / de'i sras gzhon nu sengge/ de'i sras rig 'dzin snying po/ des rang gi rgya ma'i yul du babs/ de'i sras rdo seng gis rong mkhar phug bzung / de la sras bzhi byung
pa'i gcen po ye shes rdo bya ba mkhas shing grub pa brnyes pa zhig byung / des phyag rgya chen po dbyug chos su grags pa'i man ngag las grub pa thob pa dbang phyug rgyal
po zhes bya ba'i gdan sa dben dmar bzung / de'i sras rje btsun grwa lo ni/rtsom 'phro lus 'dug go //

